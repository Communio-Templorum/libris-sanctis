<article itemscope itemtype="http://schema.org/Book http://schema.org/PublicationVolume"><meta itemprop="copyrightYear" content="1898"/><meta itemprop="volumeNumber" content="3"/><h2 itemprop="name">The Iliad</h2><u itemprop="author">Homer</u><section itemscope itemtype="http://schema.org/Book http://schema.org/PublicationIssue"><nav><a href="#!/" rel="contents">Table of Contents</a> <a href="#!/iliad/book13/" rel="prev">Previous</a> <a href="#!/iliad/book15/" rel="next">Next</a></nav><meta itemprop="issueNumber" content="14"/><h3 itemprop="name">Book 14</h3><ol><ruby><rtc lang="grc" translate="no">Νέστορα δ' οὐκ ἔλαθεν ἰαχὴ πίνοντά περ ἔμπης,<br/>ἀλλ' Ἀσκληπιάδην ἔπεα πτερόεντα προσηύδα:<br/>φράζεο δῖε Μαχᾶον ὅπως ἔσται τάδε ἔργα:<br/>μείζων δὴ παρὰ νηυσὶ βοὴ θαλερῶν αἰζηῶν.<br/>ἀλλὰ σὺ μὲν νῦν πῖνε καθήμενος αἴθοπα οἶνον<br/>εἰς ὅ κε θερμὰ λοετρὰ ἐϋπλόκαμος Ἑκαμήδη<br/>θερμήνῃ καὶ λούσῃ ἄπο βρότον αἱματόεντα:<br/>αὐτὰρ ἐγὼν ἐλθὼν τάχα εἴσομαι ἐς περιωπήν.</rtc></ruby> <ruby><rtc lang="grc" translate="no">ὣς εἰπὼν σάκος εἷλε τετυγμένον υἷος ἑοῖο<br/>κείμενον ἐν κλισίῃ Θρασυμήδεος ἱπποδάμοιο<br/>χαλκῷ παμφαῖνον: ὃ δ' ἔχ' ἀσπίδα πατρὸς ἑοῖο.<br/>εἵλετο δ' ἄλκιμον ἔγχος ἀκαχμένον ὀξέϊ χαλκῷ,<br/>στῆ δ' ἐκτὸς κλισίης, τάχα δ' εἴσιδεν ἔργον ἀεικὲς<br/>τοὺς μὲν ὀρινομένους, τοὺς δὲ κλονέοντας ὄπισθε<br/>Τρῶας ὑπερθύμους: ἐρέριπτο δὲ τεῖχος Ἀχαιῶν.<br/>ὡς δ' ὅτε πορφύρῃ πέλαγος μέγα κύματι κωφῷ<br/>ὀσσόμενον λιγέων ἀνέμων λαιψηρὰ κέλευθα<br/>αὔτως, οὐδ' ἄρα τε προκυλίνδεται οὐδετέρωσε,<br/>πρίν τινα κεκριμένον καταβήμεναι ἐκ Διὸς οὖρον,<br/>ὣς ὃ γέρων ὅρμαινε δαϊζόμενος κατὰ θυμὸν<br/>διχθάδι', ἢ μεθ' ὅμιλον ἴοι Δαναῶν ταχυπώλων,<br/>ἦε μετ' Ἀτρεί̈δην Ἀγαμέμνονα ποιμένα λαῶν.<br/>ὧδε δέ οἱ φρονέοντι δοάσσατο κέρδιον εἶναι<br/>βῆναι ἐπ' Ἀτρεί̈δην. οἳ δ' ἀλλήλους ἐνάριζον<br/>μαρνάμενοι: λάκε δέ σφι περὶ χροὶ̈ χαλκὸς ἀτειρὴς<br/>νυσσομένων ξίφεσίν τε καὶ ἔγχεσιν ἀμφιγύοισι.<br/>Νέστορι δὲ ξύμβληντο διοτρεφέες βασιλῆες<br/>πὰρ νηῶν ἀνιόντες ὅσοι βεβλήατο χαλκῷ<br/>Τυδεί̈δης Ὀδυσεύς τε καὶ Ἀτρεί̈δης Ἀγαμέμνων.<br/>πολλὸν γάρ ῥ' ἀπάνευθε μάχης εἰρύατο νῆες<br/>θῖν' ἔφ' ἁλὸς πολιῆς: τὰς γὰρ πρώτας πεδίον δὲ<br/>εἴρυσαν, αὐτὰρ τεῖχος ἐπὶ πρύμνῃσιν ἔδειμαν.<br/>οὐδὲ γὰρ οὐδ' εὐρύς περ ἐὼν ἐδυνήσατο πάσας<br/>αἰγιαλὸς νῆας χαδέειν, στείνοντο δὲ λαοί:<br/>τώ ῥα προκρόσσας ἔρυσαν, καὶ πλῆσαν ἁπάσης<br/>ἠϊόνος στόμα μακρόν, ὅσον συνεέργαθον ἄκραι.<br/>τώ ῥ' οἵ γ' ὀψείοντες ἀϋτῆς καὶ πολέμοιο<br/>ἔγχει ἐρειδόμενοι κίον ἀθρόοι: ἄχνυτο δέ σφι<br/>θυμὸς ἐνὶ στήθεσσιν. ὃ δὲ ξύμβλητο γεραιὸς<br/>Νέστωρ, πτῆξε δὲ θυμὸν ἐνὶ στήθεσσιν Ἀχαιῶν.<br/>τὸν καὶ φωνήσας προσέφη κρείων Ἀγαμέμνων:<br/>ὦ Νέστορ Νηληϊάδη μέγα κῦδος Ἀχαιῶν<br/>τίπτε λιπὼν πόλεμον φθισήνορα δεῦρ' ἀφικάνεις;<br/>δείδω μὴ δή μοι τελέσῃ ἔπος ὄβριμος Ἕκτωρ,<br/>ὥς ποτ' ἐπηπείλησεν ἐνὶ Τρώεσσ' ἀγορεύων<br/>μὴ πρὶν πὰρ νηῶν προτὶ Ἴλιον ἀπονέεσθαι<br/>πρὶν πυρὶ νῆας ἐνιπρῆσαι, κτεῖναι δὲ καὶ αὐτούς.<br/>κεῖνος τὼς ἀγόρευε: τὰ δὴ νῦν πάντα τελεῖται.<br/>ὢ πόποι ἦ ῥα καὶ ἄλλοι ἐϋκνήμιδες Ἀχαιοὶ<br/>ἐν θυμῷ βάλλονται ἐμοὶ χόλον ὥς περ Ἀχιλλεὺς<br/>οὐδ' ἐθέλουσι μάχεσθαι ἐπὶ πρυμνῇσι νέεσσι.</rtc></ruby> <ruby><rtc lang="grc" translate="no">τὸν δ' ἠμείβετ' ἔπειτα Γερήνιος ἱππότα Νέστωρ:<br/>ἦ δὴ ταῦτά γ' ἑτοῖμα τετεύχαται, οὐδέ κεν ἄλλως<br/>Ζεὺς ὑψιβρεμέτης αὐτὸς παρατεκτήναιτο.<br/>τεῖχος μὲν γὰρ δὴ κατερήριπεν, ᾧ ἐπέπιθμεν<br/>ἄρρηκτον νηῶν τε καὶ αὐτῶν εἶλαρ ἔσεσθαι:<br/>οἳ δ' ἐπὶ νηυσὶ θοῇσι μάχην ἀλίαστον ἔχουσι<br/>νωλεμές: οὐδ' ἂν ἔτι γνοίης μάλα περ σκοπιάζων<br/>ὁπποτέρωθεν Ἀχαιοὶ ὀρινόμενοι κλονέονται,<br/>ὡς ἐπιμὶξ κτείνονται, ἀϋτὴ δ' οὐρανὸν ἵκει.<br/>ἡμεῖς δὲ φραζώμεθ' ὅπως ἔσται τάδε ἔργα<br/>εἴ τι νόος ῥέξει: πόλεμον δ' οὐκ ἄμμε κελεύω<br/>δύμεναι: οὐ γάρ πως βεβλημένον ἐστὶ μάχεσθαι.<br/>τὸν δ' αὖτε προσέειπεν ἄναξ ἀνδρῶν Ἀγαμέμνων:<br/>Νέστορ ἐπεὶ δὴ νηυσὶν ἔπι πρυμνῇσι μάχονται,<br/>τεῖχος δ' οὐκ ἔχραισμε τετυγμένον, οὐδέ τι τάφρος,<br/>ᾗ ἔπι πολλὰ πάθον Δαναοί, ἔλποντο δὲ θυμῷ<br/>ἄρρηκτον νηῶν τε καὶ αὐτῶν εἶλαρ ἔσεσθαι:<br/>οὕτω που Διὶ μέλλει ὑπερμενέϊ φίλον εἶναι<br/>νωνύμνους ἀπολέσθαι ἀπ' Ἄργεος ἐνθάδ' Ἀχαιούς.<br/>ᾔδεα μὲν γὰρ ὅτε πρόφρων Δαναοῖσιν ἄμυνεν,<br/>οἶδα δὲ νῦν ὅτε τοὺς μὲν ὁμῶς μακάρεσσι θεοῖσι<br/>κυδάνει, ἡμέτερον δὲ μένος καὶ χεῖρας ἔδησεν.<br/>ἀλλ' ἄγεθ' ὡς ἂν ἐγὼν εἴπω πειθώμεθα πάντες.<br/>νῆες ὅσαι πρῶται εἰρύαται ἄγχι θαλάσσης<br/>ἕλκωμεν, πάσας δὲ ἐρύσσομεν εἰς ἅλα δῖαν,<br/>ὕψι δ' ἐπ' εὐνάων ὁρμίσσομεν, εἰς ὅ κεν ἔλθῃ<br/>νὺξ ἀβρότη, ἢν καὶ τῇ ἀπόσχωνται πολέμοιο<br/>Τρῶες: ἔπειτα δέ κεν ἐρυσαίμεθα νῆας ἁπάσας.<br/>οὐ γάρ τις νέμεσις φυγέειν κακόν, οὐδ' ἀνὰ νύκτα.<br/>βέλτερον ὃς φεύγων προφύγῃ κακὸν ἠὲ ἁλώῃ.</rtc></ruby> <ruby><rtc lang="grc" translate="no">τὸν δ' ἄρ' ὑπόδρα ἰδὼν προσέφη πολύμητις Ὀδυσσεύς:<br/>Ἀτρεί̈δη ποῖόν σε ἔπος φύγεν ἕρκος ὀδόντων:<br/>οὐλόμεν' αἴθ' ὤφελλες ἀεικελίου στρατοῦ ἄλλου<br/>σημαίνειν, μὴ δ' ἄμμιν ἀνασσέμεν, οἷσιν ἄρα Ζεὺς<br/>ἐκ νεότητος ἔδωκε καὶ ἐς γῆρας τολυπεύειν<br/>ἀργαλέους πολέμους, ὄφρα φθιόμεσθα ἕκαστος.<br/>οὕτω δὴ μέμονας Τρώων πόλιν εὐρυάγυιαν<br/>καλλείψειν, ἧς εἵνεκ' ὀϊζύομεν κακὰ πολλά;<br/>σίγα, μή τίς τ' ἄλλος Ἀχαιῶν τοῦτον ἀκούσῃ<br/>μῦθον, ὃν οὔ κεν ἀνήρ γε διὰ στόμα πάμπαν ἄγοιτο<br/>ὅς τις ἐπίσταιτο ᾗσι φρεσὶν ἄρτια βάζειν<br/>σκηπτοῦχός τ' εἴη, καί οἱ πειθοίατο λαοὶ<br/>τοσσοίδ' ὅσσοισιν σὺ μετ' Ἀργείοισιν ἀνάσσεις:<br/>νῦν δέ σευ ὠνοσάμην πάγχυ φρένας, οἷον ἔειπες:<br/>ὃς κέλεαι πολέμοιο συνεσταότος καὶ ἀϋτῆς<br/>νῆας ἐϋσσέλμους ἅλαδ' ἑλκέμεν, ὄφρ' ἔτι μᾶλλον<br/>Τρωσὶ μὲν εὐκτὰ γένηται ἐπικρατέουσί περ ἔμπης,<br/>ἡμῖν δ' αἰπὺς ὄλεθρος ἐπιρρέπῃ. οὐ γὰρ Ἀχαιοὶ<br/>σχήσουσιν πόλεμον νηῶν ἅλα δ' ἑλκομενάων,<br/>ἀλλ' ἀποπαπτανέουσιν, ἐρωήσουσι δὲ χάρμης.<br/>ἔνθά κε σὴ βουλὴ δηλήσεται ὄρχαμε λαῶν.<br/>τὸν δ' ἠμείβετ' ἔπειτα ἄναξ ἀνδρῶν Ἀγαμέμνων:<br/>ὦ Ὀδυσεῦ μάλα πώς με καθίκεο θυμὸν ἐνιπῇ<br/>ἀργαλέῃ: ἀτὰρ οὐ μὲν ἐγὼν ἀέκοντας ἄνωγα<br/>νῆας ἐϋσσέλμους ἅλα δ' ἑλκέμεν υἷας Ἀχαιῶν.<br/>νῦν δ' εἴη ὃς τῆσδέ γ' ἀμείνονα μῆτιν ἐνίσποι<br/>ἢ νέος ἠὲ παλαιός: ἐμοὶ δέ κεν ἀσμένῳ εἴη.</rtc></ruby> <ruby><rtc lang="grc" translate="no">τοῖσι δὲ καὶ μετέειπε βοὴν ἀγαθὸς Διομήδης:<br/>ἐγγὺς ἀνήρ: οὐ δηθὰ ματεύσομεν: αἴ κ' ἐθέλητε<br/>πείθεσθαι, καὶ μή τι κότῳ ἀγάσησθε ἕκαστος<br/>οὕνεκα δὴ γενεῆφι νεώτατός εἰμι μεθ' ὑμῖν:<br/>πατρὸς δ' ἐξ ἀγαθοῦ καὶ ἐγὼ γένος εὔχομαι εἶναι<br/>Τυδέος, ὃν Θήβῃσι χυτὴ κατὰ γαῖα καλύπτει.<br/>πορθεῖ γὰρ τρεῖς παῖδες ἀμύμονες ἐξεγένοντο,<br/>οἴκεον δ' ἐν Πλευρῶνι καὶ αἰπεινῇ Καλυδῶνι<br/>Ἄγριος ἠδὲ Μέλας, τρίτατος δ' ἦν ἱππότα Οἰνεὺς<br/>πατρὸς ἐμοῖο πατήρ: ἀρετῇ δ' ἦν ἔξοχος αὐτῶν.<br/>ἀλλ' ὃ μὲν αὐτόθι μεῖνε, πατὴρ δ' ἐμὸς Ἄργεϊ νάσθη<br/>πλαγχθείς: ὡς γάρ που Ζεὺς ἤθελε καὶ θεοὶ ἄλλοι.<br/>Ἀδρήστοιο δ' ἔγημε θυγατρῶν, ναῖε δὲ δῶμα<br/>ἀφνειὸν βιότοιο, ἅλις δέ οἱ ἦσαν ἄρουραι<br/>πυροφόροι, πολλοὶ δὲ φυτῶν ἔσαν ὄρχατοι ἀμφίς,<br/>πολλὰ δέ οἱ πρόβατ' ἔσκε: κέκαστο δὲ πάντας Ἀχαιοὺς<br/>ἐγχείῃ: τὰ δὲ μέλλετ' ἀκουέμεν, εἰ ἐτεόν περ.<br/>τὼ οὐκ ἄν με γένος γε κακὸν καὶ ἀνάλκιδα φάντες<br/>μῦθον ἀτιμήσαιτε πεφασμένον ὅν κ' ἐὺ̈ εἴπω.<br/>δεῦτ' ἴομεν πόλεμον δὲ καὶ οὐτάμενοί περ ἀνάγκῃ.<br/>ἔνθα δ' ἔπειτ' αὐτοὶ μὲν ἐχώμεθα δηϊοτῆτος<br/>ἐκ βελέων, μή πού τις ἐφ' ἕλκεϊ ἕλκος ἄρηται:<br/>ἄλλους δ' ὀτρύνοντες ἐνήσομεν, οἳ τὸ πάρος περ<br/>θυμῷ ἦρα φέροντες ἀφεστᾶσ' οὐδὲ μάχονται.</rtc></ruby> <ruby><rtc lang="grc" translate="no">ὣς ἔφαθ', οἳ δ' ἄρα τοῦ μάλα μὲν κλύον ἠδὲ πίθοντο:<br/>βὰν δ' ἴμεν, ἦρχε δ' ἄρά σφιν ἄναξ ἀνδρῶν Ἀγαμέμνων.</rtc></ruby> <ruby><rtc lang="grc" translate="no">οὐδ' ἀλαοσκοπιὴν εἶχε κλυτὸς ἐννοσίγαιος,<br/>ἀλλὰ μετ' αὐτοὺς ἦλθε παλαιῷ φωτὶ ἐοικώς,<br/>δεξιτερὴν δ' ἕλε χεῖρ' Ἀγαμέμνονος Ἀτρεί̈δαο,<br/>καί μιν φωνήσας ἔπεα πτερόεντα προσηύδα:<br/>Ἀτρεί̈δη νῦν δή που Ἀχιλλῆος ὀλοὸν κῆρ<br/>γηθεῖ ἐνὶ στήθεσσι φόνον καὶ φύζαν Ἀχαιῶν<br/>δερκομένῳ, ἐπεὶ οὔ οἱ ἔνι φρένες οὐδ' ἠβαιαί.<br/>ἀλλ' ὃ μὲν ὣς ἀπόλοιτο, θεὸς δέ ἑ σιφλώσειε:<br/>σοὶ δ' οὔ πω μάλα πάγχυ θεοὶ μάκαρες κοτέουσιν,<br/>ἀλλ' ἔτι που Τρώων ἡγήτορες ἠδὲ μέδοντες<br/>εὐρὺ κονίσουσιν πεδίον, σὺ δ' ἐπόψεαι αὐτὸς<br/>φεύγοντας προτὶ ἄστυ νεῶν ἄπο καὶ κλισιάων.</rtc></ruby> <ruby><rtc lang="grc" translate="no">ὣς εἰπὼν μέγ' ἄϋσεν ἐπεσσύμενος πεδίοιο.<br/>ὅσσόν τ' ἐννεάχιλοι ἐπίαχον ἢ δεκάχιλοι<br/>ἀνέρες ἐν πολέμῳ ἔριδα ξυνάγοντες Ἄρηος,<br/>τόσσην ἐκ στήθεσφιν ὄπα κρείων ἐνοσίχθων<br/>ἧκεν: Ἀχαιοῖσιν δὲ μέγα σθένος ἔμβαλ' ἑκάστῳ<br/>καρδίῃ, ἄληκτον πολεμίζειν ἠδὲ μάχεσθαι.<br/>Ἥρη δ' εἰσεῖδε χρυσόθρονος ὀφθαλμοῖσι<br/>στᾶσ' ἐξ Οὐλύμποιο ἀπὸ ῥίου: αὐτίκα δ' ἔγνω<br/>τὸν μὲν ποιπνύοντα μάχην ἀνὰ κυδιάνειραν<br/>αὐτοκασίγνητον καὶ δαέρα, χαῖρε δὲ θυμῷ:<br/>Ζῆνα δ' ἐπ' ἀκροτάτης κορυφῆς πολυπίδακος Ἴδης<br/>ἥμενον εἰσεῖδε, στυγερὸς δέ οἱ ἔπλετο θυμῷ.<br/>μερμήριξε δ' ἔπειτα βοῶπις πότνια Ἥρη<br/>ὅππως ἐξαπάφοιτο Διὸς νόον αἰγιόχοιο:<br/>ἥδε δέ οἱ κατὰ θυμὸν ἀρίστη φαίνετο βουλὴ<br/>ἐλθεῖν εἰς Ἴδην εὖ ἐντύνασαν ἓ αὐτήν,<br/>εἴ πως ἱμείραιτο παραδραθέειν φιλότητι<br/>ᾗ χροιῇ, τῷ δ' ὕπνον ἀπήμονά τε λιαρόν τε<br/>χεύῃ ἐπὶ βλεφάροισιν ἰδὲ φρεσὶ πευκαλίμῃσι.<br/>βῆ δ' ἴμεν ἐς θάλαμον, τόν οἱ φίλος υἱὸς ἔτευξεν<br/>Ἥφαιστος, πυκινὰς δὲ θύρας σταθμοῖσιν ἐπῆρσε<br/>κληῖ̈δι κρυπτῇ, τὴν δ' οὐ θεὸς ἄλλος ἀνῷγεν:<br/>ἔνθ' ἥ γ' εἰσελθοῦσα θύρας ἐπέθηκε φαεινάς.<br/>ἀμβροσίῃ μὲν πρῶτον ἀπὸ χροὸς ἱμερόεντος<br/>λύματα πάντα κάθηρεν, ἀλείψατο δὲ λίπ' ἐλαίῳ<br/>ἀμβροσίῳ ἑδανῷ, τό ῥά οἱ τεθυωμένον ἦεν:<br/>τοῦ καὶ κινυμένοιο Διὸς κατὰ χαλκοβατὲς δῶ<br/>ἔμπης ἐς γαῖάν τε καὶ οὐρανὸν ἵκετ' ἀϋτμή.<br/>τῷ ῥ' ἥ γε χρόα καλὸν ἀλειψαμένη ἰδὲ χαίτας<br/>πεξαμένη χερσὶ πλοκάμους ἔπλεξε φαεινοὺς<br/>καλοὺς ἀμβροσίους ἐκ κράατος ἀθανάτοιο.<br/>ἀμφὶ δ' ἄρ' ἀμβρόσιον ἑανὸν ἕσαθ', ὅν οἱ Ἀθήνη<br/>ἔξυσ' ἀσκήσασα, τίθει δ' ἐνὶ δαίδαλα πολλά:<br/>χρυσείῃς δ' ἐνετῇσι κατὰ στῆθος περονᾶτο.<br/>ζώσατο δὲ ζώνῃ ἑκατὸν θυσάνοις ἀραρυίῃ,<br/>ἐν δ' ἄρα ἕρματα ἧκεν ἐϋτρήτοισι λοβοῖσι<br/>τρίγληνα μορόεντα: χάρις δ' ἀπελάμπετο πολλή.<br/>κρηδέμνῳ δ' ἐφύπερθε καλύψατο δῖα θεάων<br/>καλῷ νηγατέῳ: λευκὸν δ' ἦν ἠέλιος ὥς:<br/>ποσσὶ δ' ὑπὸ λιπαροῖσιν ἐδήσατο καλὰ πέδιλα.<br/>αὐτὰρ ἐπεὶ δὴ πάντα περὶ χροὶ̈ θήκατο κόσμον<br/>βῆ ῥ' ἴμεν ἐκ θαλάμοιο, καλεσσαμένη δ' Ἀφροδίτην<br/>τῶν ἄλλων ἀπάνευθε θεῶν πρὸς μῦθον ἔειπε:<br/>ἦ ῥά νύ μοί τι πίθοιο φίλον τέκος ὅττί κεν εἴπω,<br/>ἦέ κεν ἀρνήσαιο κοτεσσαμένη τό γε θυμῷ,<br/>οὕνεκ' ἐγὼ Δαναοῖσι, σὺ δὲ Τρώεσσιν ἀρήγεις;<br/>τὴν δ' ἠμείβετ' ἔπειτα Διὸς θυγάτηρ Ἀφροδίτη:<br/>Ἥρη πρέσβα θεὰ θύγατερ μεγάλοιο Κρόνοιο<br/>αὔδα ὅ τι φρονέεις: τελέσαι δέ με θυμὸς ἄνωγεν,<br/>εἰ δύναμαι τελέσαι γε καὶ εἰ τετελεσμένον ἐστίν.</rtc></ruby> <ruby><rtc lang="grc" translate="no">τὴν δὲ δολοφρονέουσα προσηύδα πότνια Ἥρη:<br/>δὸς νῦν μοι φιλότητα καὶ ἵμερον, ᾧ τε σὺ πάντας<br/>δαμνᾷ ἀθανάτους ἠδὲ θνητοὺς ἀνθρώπους.<br/>εἶμι γὰρ ὀψομένη πολυφόρβου πείρατα γαίης,<br/>Ὠκεανόν τε θεῶν γένεσιν καὶ μητέρα Τηθύν,<br/>οἵ μ' ἐν σφοῖσι δόμοισιν ἐὺ̈ τρέφον ἠδ' ἀτίταλλον<br/>δεξάμενοι Ῥείας, ὅτε τε Κρόνον εὐρύοπα Ζεὺς<br/>γαίης νέρθε καθεῖσε καὶ ἀτρυγέτοιο θαλάσσης:<br/>τοὺς εἶμ' ὀψομένη, καί σφ' ἄκριτα νείκεα λύσω:<br/>ἤδη γὰρ δηρὸν χρόνον ἀλλήλων ἀπέχονται<br/>εὐνῆς καὶ φιλότητος, ἐπεὶ χόλος ἔμπεσε θυμῷ.<br/>εἰ κείνω ἐπέεσσι παραιπεπιθοῦσα φίλον κῆρ<br/>εἰς εὐνὴν ἀνέσαιμι ὁμωθῆναι φιλότητι,<br/>αἰεί κέ σφι φίλη τε καὶ αἰδοίη καλεοίμην.</rtc></ruby> <ruby><rtc lang="grc" translate="no">τὴν δ' αὖτε προσέειπε φιλομειδὴς Ἀφροδίτη:<br/>οὐκ ἔστ' οὐδὲ ἔοικε τεὸν ἔπος ἀρνήσασθαι:<br/>Ζηνὸς γὰρ τοῦ ἀρίστου ἐν ἀγκοίνῃσιν ἰαύεις.</rtc></ruby> <ruby><rtc lang="grc" translate="no">ἦ, καὶ ἀπὸ στήθεσφιν ἐλύσατο κεστὸν ἱμάντα<br/>ποικίλον, ἔνθα δέ οἱ θελκτήρια πάντα τέτυκτο:<br/>ἔνθ' ἔνι μὲν φιλότης, ἐν δ' ἵμερος, ἐν δ' ὀαριστὺς<br/>πάρφασις, ἥ τ' ἔκλεψε νόον πύκα περ φρονεόντων.<br/>τόν ῥά οἱ ἔμβαλε χερσὶν ἔπος τ' ἔφατ' ἔκ τ' ὀνόμαζε:<br/>τῆ νῦν τοῦτον ἱμάντα τεῷ ἐγκάτθεο κόλπῳ<br/>ποικίλον, ᾧ ἔνι πάντα τετεύχαται: οὐδέ σέ φημι<br/>ἄπρηκτόν γε νέεσθαι, ὅ τι φρεσὶ σῇσι μενοινᾷς.</rtc></ruby> <ruby><rtc lang="grc" translate="no">ὣς φάτο, μείδησεν δὲ βοῶπις πότνια Ἥρη,<br/>μειδήσασα δ' ἔπειτα ἑῷ ἐγκάτθετο κόλπῳ.</rtc></ruby> <ruby><rtc lang="grc" translate="no">ἣ μὲν ἔβη πρὸς δῶμα Διὸς θυγάτηρ Ἀφροδίτη,<br/>Ἥρη δ' ἀί̈ξασα λίπεν ῥίον Οὐλύμποιο,<br/>Πιερίην δ' ἐπιβᾶσα καὶ Ἠμαθίην ἐρατεινὴν<br/>σεύατ' ἐφ' ἱπποπόλων Θρῃκῶν ὄρεα νιφόεντα<br/>ἀκροτάτας κορυφάς: οὐδὲ χθόνα μάρπτε ποδοῖιν:<br/>ἐξ Ἀθόω δ' ἐπὶ πόντον ἐβήσετο κυμαίνοντα,<br/>Λῆμνον δ' εἰσαφίκανε πόλιν θείοιο Θόαντος.<br/>ἔνθ' Ὕπνῳ ξύμβλητο κασιγνήτῳ Θανάτοιο,<br/>ἔν τ' ἄρα οἱ φῦ χειρὶ ἔπος τ' ἔφατ' ἔκ τ' ὀνόμαζεν:<br/>Ὕπνε ἄναξ πάντων τε θεῶν πάντων τ' ἀνθρώπων,<br/>ἠμὲν δή ποτ' ἐμὸν ἔπος ἔκλυες, ἠδ' ἔτι καὶ νῦν<br/>πείθευ: ἐγὼ δέ κέ τοι ἰδέω χάριν ἤματα πάντα.<br/>κοίμησόν μοι Ζηνὸς ὑπ' ὀφρύσιν ὄσσε φαεινὼ<br/>αὐτίκ' ἐπεί κεν ἐγὼ παραλέξομαι ἐν φιλότητι.<br/>δῶρα δέ τοι δώσω καλὸν θρόνον ἄφθιτον αἰεὶ<br/>χρύσεον: Ἥφαιστος δέ κ' ἐμὸς πάϊς ἀμφιγυήεις<br/>τεύξει' ἀσκήσας, ὑπὸ δὲ θρῆνυν ποσὶν ἥσει,<br/>τῷ κεν ἐπισχοίης λιπαροὺς πόδας εἰλαπινάζων.</rtc></ruby> <ruby><rtc lang="grc" translate="no">τὴν δ' ἀπαμειβόμενος προσεφώνεε νήδυμος Ὕπνος:<br/>Ἥρη πρέσβα θεὰ θύγατερ μεγάλοιο Κρόνοιο<br/>ἄλλον μέν κεν ἔγωγε θεῶν αἰειγενετάων<br/>ῥεῖα κατευνήσαιμι, καὶ ἂν ποταμοῖο ῥέεθρα<br/>Ὠκεανοῦ, ὅς περ γένεσις πάντεσσι τέτυκται:<br/>Ζηνὸς δ' οὐκ ἂν ἔγωγε Κρονίονος ἆσσον ἱκοίμην<br/>οὐδὲ κατευνήσαιμ', ὅτε μὴ αὐτός γε κελεύοι.<br/>ἤδη γάρ με καὶ ἄλλο τεὴ ἐπίνυσσεν ἐφετμὴ<br/>ἤματι τῷ ὅτε κεῖνος ὑπέρθυμος Διὸς υἱὸς<br/>ἔπλεεν Ἰλιόθεν Τρώων πόλιν ἐξαλαπάξας.<br/>ἤτοι ἐγὼ μὲν ἔλεξα Διὸς νόον αἰγιόχοιο<br/>νήδυμος ἀμφιχυθείς: σὺ δέ οἱ κακὰ μήσαο θυμῷ<br/>ὄρσασ' ἀργαλέων ἀνέμων ἐπὶ πόντον ἀήτας,<br/>καί μιν ἔπειτα Κόων δ' εὖ ναιομένην ἀπένεικας<br/>νόσφι φίλων πάντων. ὃ δ' ἐπεγρόμενος χαλέπαινε<br/>ῥιπτάζων κατὰ δῶμα θεούς, ἐμὲ δ' ἔξοχα πάντων<br/>ζήτει: καί κέ μ' ἄϊστον ἀπ' αἰθέρος ἔμβαλε πόντῳ,<br/>εἰ μὴ Νὺξ δμήτειρα θεῶν ἐσάωσε καὶ ἀνδρῶν:<br/>τὴν ἱκόμην φεύγων, ὃ δ' ἐπαύσατο χωόμενός περ.<br/>ἅζετο γὰρ μὴ Νυκτὶ θοῇ ἀποθύμια ἕρδοι.<br/>νῦν αὖ τοῦτό μ' ἄνωγας ἀμήχανον ἄλλο τελέσσαι.</rtc></ruby> <ruby><rtc lang="grc" translate="no">τὸν δ' αὖτε προσέειπε βοῶπις πότνια Ἥρη:<br/>Ὕπνε τί ἢ δὲ σὺ ταῦτα μετὰ φρεσὶ σῇσι μενοινᾷς;<br/>ἦ φῂς ὣς Τρώεσσιν ἀρηξέμεν εὐρύοπα Ζῆν<br/>ὡς Ἡρακλῆος περιχώσατο παῖδος ἑοῖο;<br/>ἀλλ' ἴθ', ἐγὼ δέ κέ τοι Χαρίτων μίαν ὁπλοτεράων<br/>δώσω ὀπυιέμεναι καὶ σὴν κεκλῆσθαι ἄκοιτιν.</rtc></ruby> <ruby><rtc lang="grc" translate="no">ὣς φάτο, χήρατο δ' Ὕπνος, ἀμειβόμενος δὲ προσηύδα:<br/>ἄγρει νῦν μοι ὄμοσσον ἀάατον Στυγὸς ὕδωρ,<br/>χειρὶ δὲ τῇ ἑτέρῃ μὲν ἕλε χθόνα πουλυβότειραν,<br/>τῇ δ' ἑτέρῃ ἅλα μαρμαρέην, ἵνα νῶϊν ἅπαντες<br/>μάρτυροι ὦσ' οἳ ἔνερθε θεοὶ Κρόνον ἀμφὶς ἐόντες,<br/>ἦ μὲν ἐμοὶ δώσειν Χαρίτων μίαν ὁπλοτεράων<br/>Πασιθέην, ἧς τ' αὐτὸς ἐέλδομαι ἤματα πάντα.</rtc></ruby> <ruby><rtc lang="grc" translate="no">ὣς ἔφατ', οὐδ' ἀπίθησε θεὰ λευκώλενος Ἥρη,<br/>ὄμνυε δ' ὡς ἐκέλευε, θεοὺς δ' ὀνόμηνεν ἅπαντας<br/>τοὺς ὑποταρταρίους οἳ Τιτῆνες καλέονται.<br/>αὐτὰρ ἐπεί ῥ' ὄμοσέν τε τελεύτησέν τε τὸν ὅρκον,<br/>τὼ βήτην Λήμνου τε καὶ Ἴμβρου ἄστυ λιπόντε<br/>ἠέρα ἑσσαμένω ῥίμφα πρήσσοντε κέλευθον.<br/>Ἴδην δ' ἱκέσθην πολυπίδακα μητέρα θηρῶν<br/>Λεκτόν, ὅθι πρῶτον λιπέτην ἅλα: τὼ δ' ἐπὶ χέρσου<br/>βήτην, ἀκροτάτη δὲ ποδῶν ὕπο σείετο ὕλη.<br/>ἔνθ' Ὕπνος μὲν ἔμεινε πάρος Διὸς ὄσσε ἰδέσθαι<br/>εἰς ἐλάτην ἀναβὰς περιμήκετον, ἣ τότ' ἐν Ἴδῃ<br/>μακροτάτη πεφυυῖα δι' ἠέρος αἰθέρ' ἵκανεν:<br/>ἔνθ' ἧστ' ὄζοισιν πεπυκασμένος εἰλατίνοισιν<br/>ὄρνιθι λιγυρῇ ἐναλίγκιος, ἥν τ' ἐν ὄρεσσι<br/>χαλκίδα κικλήσκουσι θεοί, ἄνδρες δὲ κύμινδιν.</rtc></ruby> <ruby><rtc lang="grc" translate="no">Ἥρη δὲ κραιπνῶς προσεβήσετο Γάργαρον ἄκρον<br/>Ἴδης ὑψηλῆς: ἴδε δὲ νεφεληγερέτα Ζεύς.<br/>ὡς δ' ἴδεν, ὥς μιν ἔρως πυκινὰς φρένας ἀμφεκάλυψεν,<br/>οἷον ὅτε πρῶτόν περ ἐμισγέσθην φιλότητι<br/>εἰς εὐνὴν φοιτῶντε, φίλους λήθοντε τοκῆας.<br/>στῆ δ' αὐτῆς προπάροιθεν ἔπος τ' ἔφατ' ἔκ τ' ὀνόμαζεν:<br/>Ἥρη πῇ μεμαυῖα κατ' Οὐλύμπου τόδ' ἱκάνεις;<br/>ἵπποι δ' οὐ παρέασι καὶ ἅρματα τῶν κ' ἐπιβαίης.</rtc></ruby> <ruby><rtc lang="grc" translate="no">τὸν δὲ δολοφρονέουσα προσηύδα πότνια Ἥρη:<br/>ἔρχομαι ὀψομένη πολυφόρβου πείρατα γαίης,<br/>Ὠκεανόν τε θεῶν γένεσιν καὶ μητέρα Τηθύν,<br/>οἵ με σφοῖσι δόμοισιν ἐὺ̈ τρέφον ἠδ' ἀτίταλλον:<br/>τοὺς εἶμ' ὀψομένη, καί σφ' ἄκριτα νείκεα λύσω:<br/>ἤδη γὰρ δηρὸν χρόνον ἀλλήλων ἀπέχονται<br/>εὐνῆς καὶ φιλότητος, ἐπεὶ χόλος ἔμπεσε θυμῷ.<br/>ἵπποι δ' ἐν πρυμνωρείῃ πολυπίδακος Ἴδης<br/>ἑστᾶσ', οἵ μ' οἴσουσιν ἐπὶ τραφερήν τε καὶ ὑγρήν.<br/>νῦν δὲ σεῦ εἵνεκα δεῦρο κατ' Οὐλύμπου τόδ' ἱκάνω,<br/>μή πώς μοι μετέπειτα χολώσεαι, αἴ κε σιωπῇ<br/>οἴχωμαι πρὸς δῶμα βαθυρρόου Ὠκεανοῖο.<br/>τὴν δ' ἀπαμειβόμενος προσέφη νεφεληγερέτα Ζεύς:<br/>Ἥρη κεῖσε μὲν ἔστι καὶ ὕστερον ὁρμηθῆναι,<br/>νῶϊ δ' ἄγ' ἐν φιλότητι τραπείομεν εὐνηθέντε.<br/>οὐ γάρ πώ ποτέ μ' ὧδε θεᾶς ἔρος οὐδὲ γυναικὸς<br/>θυμὸν ἐνὶ στήθεσσι περιπροχυθεὶς ἐδάμασσεν,<br/>οὐδ' ὁπότ' ἠρασάμην Ἰξιονίης ἀλόχοιο,<br/>ἣ τέκε Πειρίθοον θεόφιν μήστωρ' ἀτάλαντον:<br/>οὐδ' ὅτε περ Δανάης καλλισφύρου Ἀκρισιώνης,<br/>ἣ τέκε Περσῆα πάντων ἀριδείκετον ἀνδρῶν:<br/>οὐδ' ὅτε Φοίνικος κούρης τηλεκλειτοῖο,<br/>ἣ τέκε μοι Μίνων τε καὶ ἀντίθεον Ῥαδάμανθυν:<br/>οὐδ' ὅτε περ Σεμέλης οὐδ' Ἀλκμήνης ἐνὶ Θήβῃ,<br/>ἥ ῥ' Ἡρακλῆα κρατερόφρονα γείνατο παῖδα:<br/>ἣ δὲ Διώνυσον Σεμέλη τέκε χάρμα βροτοῖσιν:<br/>οὐδ' ὅτε Δήμητρος καλλιπλοκάμοιο ἀνάσσης,<br/>οὐδ' ὁπότε Λητοῦς ἐρικυδέος, οὐδὲ σεῦ αὐτῆς,<br/>ὡς σέο νῦν ἔραμαι καί με γλυκὺς ἵμερος αἱρεῖ.</rtc></ruby> <ruby><rtc lang="grc" translate="no">τὸν δὲ δολοφρονέουσα προσηύδα πότνια Ἥρη:<br/>αἰνότατε Κρονίδη ποῖον τὸν μῦθον ἔειπες.<br/>εἰ νῦν ἐν φιλότητι λιλαίεαι εὐνηθῆναι<br/>Ἴδης ἐν κορυφῇσι, τὰ δὲ προπέφανται ἅπαντα:<br/>πῶς κ' ἔοι εἴ τις νῶϊ θεῶν αἰειγενετάων<br/>εὕδοντ' ἀθρήσειε, θεοῖσι δὲ πᾶσι μετελθὼν<br/>πεφράδοι; οὐκ ἂν ἔγωγε τεὸν πρὸς δῶμα νεοίμην<br/>ἐξ εὐνῆς ἀνστᾶσα, νεμεσσητὸν δέ κεν εἴη.<br/>ἀλλ' εἰ δή ῥ' ἐθέλεις καί τοι φίλον ἔπλετο θυμῷ,<br/>ἔστιν τοι θάλαμος, τόν τοι φίλος υἱὸς ἔτευξεν<br/>Ἥφαιστος, πυκινὰς δὲ θύρας σταθμοῖσιν ἐπῆρσεν:<br/>ἔνθ' ἴομεν κείοντες, ἐπεί νύ τοι εὔαδεν εὐνή.</rtc></ruby> <ruby><rtc lang="grc" translate="no">τὴν δ' ἀπαμειβόμενος προσέφη νεφεληγερέτα Ζεύς:<br/>Ἥρη μήτε θεῶν τό γε δείδιθι μήτέ τιν' ἀνδρῶν<br/>ὄψεσθαι: τοῖόν τοι ἐγὼ νέφος ἀμφικαλύψω<br/>χρύσεον: οὐδ' ἂν νῶϊ διαδράκοι Ἠέλιός περ,<br/>οὗ τε καὶ ὀξύτατον πέλεται φάος εἰσοράασθαι.</rtc></ruby> <ruby><rtc lang="grc" translate="no">ἦ ῥα καὶ ἀγκὰς ἔμαρπτε Κρόνου παῖς ἣν παράκοιτιν:<br/>τοῖσι δ' ὑπὸ χθὼν δῖα φύεν νεοθηλέα ποίην,<br/>λωτόν θ' ἑρσήεντα ἰδὲ κρόκον ἠδ' ὑάκινθον<br/>πυκνὸν καὶ μαλακόν, ὃς ἀπὸ χθονὸς ὑψόσ' ἔεργε.<br/>τῷ ἔνι λεξάσθην, ἐπὶ δὲ νεφέλην ἕσσαντο<br/>καλὴν χρυσείην: στιλπναὶ δ' ἀπέπιπτον ἔερσαι.<br/>ὣς ὃ μὲν ἀτρέμας εὗδε πατὴρ ἀνὰ Γαργάρῳ ἄκρῳ,<br/>ὕπνῳ καὶ φιλότητι δαμείς, ἔχε δ' ἀγκὰς ἄκοιτιν:<br/>βῆ δὲ θέειν ἐπὶ νῆας Ἀχαιῶν νήδυμος Ὕπνος<br/>ἀγγελίην ἐρέων γαιηόχῳ ἐννοσιγαίῳ:<br/>ἀγχοῦ δ' ἱστάμενος ἔπεα πτερόεντα προσηύδα:<br/>πρόφρων νῦν Δαναοῖσι Ποσείδαον ἐπάμυνε,<br/>καί σφιν κῦδος ὄπαζε μίνυνθά περ, ὄφρ' ἔτι εὕδει<br/>Ζεύς, ἐπεὶ αὐτῷ ἐγὼ μαλακὸν περὶ κῶμ' ἐκάλυψα:<br/>Ἥρη δ' ἐν φιλότητι παρήπαφεν εὐνηθῆναι.</rtc></ruby> <ruby><rtc lang="grc" translate="no">ὣς εἰπὼν ὃ μὲν ᾤχετ' ἐπὶ κλυτὰ φῦλ' ἀνθρώπων,<br/>τὸν δ' ἔτι μᾶλλον ἀνῆκεν ἀμυνέμεναι Δαναοῖσιν.<br/>αὐτίκα δ' ἐν πρώτοισι μέγα προθορὼν ἐκέλευσεν:<br/>Ἀργεῖοι καὶ δ' αὖτε μεθίεμεν Ἕκτορι νίκην<br/>Πριαμίδῃ, ἵνα νῆας ἕλῃ καὶ κῦδος ἄρηται;<br/>ἀλλ' ὃ μὲν οὕτω φησὶ καὶ εὔχεται οὕνεκ' Ἀχιλλεὺς<br/>νηυσὶν ἔπι γλαφυρῇσι μένει κεχολωμένος ἦτορ:<br/>κείνου δ' οὔ τι λίην ποθὴ ἔσσεται, εἴ κεν οἳ ἄλλοι<br/>ἡμεῖς ὀτρυνώμεθ' ἀμυνέμεν ἀλλήλοισιν.<br/>ἀλλ' ἄγεθ' ὡς ἂν ἐγὼ εἴπω πειθώμεθα πάντες:<br/>ἀσπίδες ὅσσαι ἄρισται ἐνὶ στρατῷ ἠδὲ μέγισται<br/>ἑσσάμενοι, κεφαλὰς δὲ παναίθῃσιν κορύθεσσι<br/>κρύψαντες, χερσίν τε τὰ μακρότατ' ἔγχε' ἑλόντες<br/>ἴομεν: αὐτὰρ ἐγὼν ἡγήσομαι, οὐδ' ἔτι φημὶ<br/>Ἕκτορα Πριαμίδην μενέειν μάλα περ μεμαῶτα.<br/>ὃς δέ κ' ἀνὴρ μενέχαρμος, ἔχει δ' ὀλίγον σάκος ὤμῳ,<br/>χείρονι φωτὶ δότω, ὃ δ' ἐν ἀσπίδι μείζονι δύτω.<br/>ὣς ἔφαθ', οἳ δ' ἄρα τοῦ μάλα μὲν κλύον ἠδὲ πίθοντο:<br/>τοὺς δ' αὐτοὶ βασιλῆες ἐκόσμεον οὐτάμενοί περ<br/>Τυδεί̈δης Ὀδυσεύς τε καὶ Ἀτρεί̈δης Ἀγαμέμνων:<br/>οἰχόμενοι δ' ἐπὶ πάντας ἀρήϊα τεύχε' ἄμειβον:<br/>ἐσθλὰ μὲν ἐσθλὸς ἔδυνε, χέρεια δὲ χείρονι δόσκεν.<br/>αὐτὰρ ἐπεί ῥ' ἕσσαντο περὶ χροὶ̈ νώροπα χαλκὸν<br/>βάν ῥ' ἴμεν: ἦρχε δ' ἄρά σφι Ποσειδάων ἐνοσίχθων<br/>δεινὸν ἄορ τανύηκες ἔχων ἐν χειρὶ παχείῃ<br/>εἴκελον ἀστεροπῇ: τῷ δ' οὐ θέμις ἐστὶ μιγῆναι<br/>ἐν δαὶ̈ λευγαλέῃ, ἀλλὰ δέος ἰσχάνει ἄνδρας.</rtc></ruby> <ruby><rtc lang="grc" translate="no">Τρῶας δ' αὖθ' ἑτέρωθεν ἐκόσμει φαίδιμος Ἕκτωρ.<br/>δή ῥα τότ' αἰνοτάτην ἔριδα πτολέμοιο τάνυσσαν<br/>κυανοχαῖτα Ποσειδάων καὶ φαίδιμος Ἕκτωρ,<br/>ἤτοι ὃ μὲν Τρώεσσιν, ὃ δ' Ἀργείοισιν ἀρήγων.<br/>ἐκλύσθη δὲ θάλασσα ποτὶ κλισίας τε νέας τε<br/>Ἀργείων: οἳ δὲ ξύνισαν μεγάλῳ ἀλαλητῷ.<br/>οὔτε θαλάσσης κῦμα τόσον βοάᾳ ποτὶ χέρσον<br/>ποντόθεν ὀρνύμενον πνοιῇ Βορέω ἀλεγεινῇ:<br/>οὔτε πυρὸς τόσσός γε ποτὶ βρόμος αἰθομένοιο<br/>οὔρεος ἐν βήσσῃς, ὅτε τ' ὤρετο καιέμεν ὕλην:<br/>οὔτ' ἄνεμος τόσσόν γε περὶ δρυσὶν ὑψικόμοισι<br/>ἠπύει, ὅς τε μάλιστα μέγα βρέμεται χαλεπαίνων,<br/>ὅσση ἄρα Τρώων καὶ Ἀχαιῶν ἔπλετο φωνὴ<br/>δεινὸν ἀϋσάντων, ὅτ' ἐπ' ἀλλήλοισιν ὄρουσαν.</rtc></ruby> <ruby><rtc lang="grc" translate="no">Αἴαντος δὲ πρῶτος ἀκόντισε φαίδιμος Ἕκτωρ<br/>ἔγχει, ἐπεὶ τέτραπτο πρὸς ἰθύ οἱ, οὐδ' ἀφάμαρτε,<br/>τῇ ῥα δύω τελαμῶνε περὶ στήθεσσι τετάσθην,<br/>ἤτοι ὃ μὲν σάκεος, ὃ δὲ φασγάνου ἀργυροήλου:<br/>τώ οἱ ῥυσάσθην τέρενα χρόα. χώσατο δ' Ἕκτωρ,<br/>ὅττί ῥά οἱ βέλος ὠκὺ ἐτώσιον ἔκφυγε χειρός,<br/>ἂψ δ' ἑτάρων εἰς ἔθνος ἐχάζετο κῆρ' ἀλεείνων.<br/>τὸν μὲν ἔπειτ' ἀπιόντα μέγας Τελαμώνιος Αἴας<br/>χερμαδίῳ, τά ῥα πολλὰ θοάων ἔχματα νηῶν<br/>πὰρ ποσὶ μαρναμένων ἐκυλίνδετο, τῶν ἓν ἀείρας<br/>στῆθος βεβλήκει ὑπὲρ ἄντυγος ἀγχόθι δειρῆς,<br/>στρόμβον δ' ὣς ἔσσευε βαλών, περὶ δ' ἔδραμε πάντῃ.<br/>ὡς δ' ὅθ' ὑπὸ πληγῆς πατρὸς Διὸς ἐξερίπῃ δρῦς<br/>πρόρριζος, δεινὴ δὲ θεείου γίγνεται ὀδμὴ<br/>ἐξ αὐτῆς, τὸν δ' οὔ περ ἔχει θράσος ὅς κεν ἴδηται<br/>ἐγγὺς ἐών, χαλεπὸς δὲ Διὸς μεγάλοιο κεραυνός,<br/>ὣς ἔπεσ' Ἕκτορος ὦκα χαμαὶ μένος ἐν κονίῃσι:<br/>χειρὸς δ' ἔκβαλεν ἔγχος, ἐπ' αὐτῷ δ' ἀσπὶς ἑάφθη<br/>καὶ κόρυς, ἀμφὶ δέ οἱ βράχε τεύχεα ποικίλα χαλκῷ.<br/>οἳ δὲ μέγα ἰάχοντες ἐπέδραμον υἷες Ἀχαιῶν<br/>ἐλπόμενοι ἐρύεσθαι, ἀκόντιζον δὲ θαμειὰς<br/>αἰχμάς: ἀλλ' οὔ τις ἐδυνήσατο ποιμένα λαῶν<br/>οὐτάσαι οὐδὲ βαλεῖν: πρὶν γὰρ περίβησαν ἄριστοι<br/>Πουλυδάμας τε καὶ Αἰνείας καὶ δῖος Ἀγήνωρ<br/>Σαρπηδών τ' ἀρχὸς Λυκίων καὶ Γλαῦκος ἀμύμων.<br/>τῶν δ' ἄλλων οὔ τίς εὑ ἀκήδεσεν, ἀλλὰ πάροιθεν<br/>ἀσπίδας εὐκύκλους σχέθον αὐτοῦ. τὸν δ' ἄρ' ἑταῖροι<br/>χερσὶν ἀείραντες φέρον ἐκ πόνου, ὄφρ' ἵκεθ' ἵππους<br/>ὠκέας, οἵ οἱ ὄπισθε μάχης ἠδὲ πτολέμοιο<br/>ἕστασαν ἡνίοχόν τε καὶ ἅρματα ποικίλ' ἔχοντες:<br/>οἳ τόν γε προτὶ ἄστυ φέρον βαρέα στενάχοντα.</rtc></ruby> <ruby><rtc lang="grc" translate="no">ἀλλ' ὅτε δὴ πόρον ἷξον ἐϋρρεῖος ποταμοῖο<br/>Ξάνθου δινήεντος, ὃν ἀθάνατος τέκετο Ζεύς,<br/>ἔνθά μιν ἐξ ἵππων πέλασαν χθονί, κὰδ δέ οἱ ὕδωρ<br/>χεῦαν: ὃ δ' ἀμπνύνθη καὶ ἀνέδρακεν ὀφθαλμοῖσιν,<br/>ἑζόμενος δ' ἐπὶ γοῦνα κελαινεφὲς αἷμ' ἀπέμεσσεν:<br/>αὖτις δ' ἐξοπίσω πλῆτο χθονί, τὼ δέ οἱ ὄσσε<br/>νὺξ ἐκάλυψε μέλαινα: βέλος δ' ἔτι θυμὸν ἐδάμνα.</rtc></ruby> <ruby><rtc lang="grc" translate="no">Ἀργεῖοι δ' ὡς οὖν ἴδον Ἕκτορα νόσφι κιόντα<br/>μᾶλλον ἐπὶ Τρώεσσι θόρον, μνήσαντο δὲ χάρμης.<br/>ἔνθα πολὺ πρώτιστος Ὀϊλῆος ταχὺς Αἴας<br/>Σάτνιον οὔτασε δουρὶ μετάλμενος ὀξυόεντι<br/>Ἠνοπίδην, ὃν ἄρα νύμφη τέκε νηὶ̈ς ἀμύμων<br/>Ἤνοπι βουκολέοντι παρ' ὄχθας Σατνιόεντος.<br/>τὸν μὲν Ὀϊλιάδης δουρὶ κλυτὸς ἐγγύθεν ἐλθὼν<br/>οὖτα κατὰ λαπάρην: ὃ δ' ἀνετράπετ', ἀμφὶ δ' ἄρ' αὐτῷ<br/>Τρῶες καὶ Δαναοὶ σύναγον κρατερὴν ὑσμίνην.<br/>τῷ δ' ἐπὶ Πουλυδάμας ἐγχέσπαλος ἦλθεν ἀμύντωρ<br/>Πανθοί̈δης, βάλε δὲ Προθοήνορα δεξιὸν ὦμον<br/>υἱὸν Ἀρηϊλύκοιο, δι' ὤμου δ' ὄβριμον ἔγχος<br/>ἔσχεν, ὃ δ' ἐν κονίῃσι πεσὼν ἕλε γαῖαν ἀγοστῷ.<br/>Πουλυδάμας δ' ἔκπαγλον ἐπεύξατο μακρὸν ἀύ̈σας:<br/>οὐ μὰν αὖτ' ὀί̈ω μεγαθύμου Πανθοί̈δαο<br/>χειρὸς ἄπο στιβαρῆς ἅλιον πηδῆσαι ἄκοντα,<br/>ἀλλά τις Ἀργείων κόμισε χροί̈, καί μιν ὀί̈ω<br/>αὐτῷ σκηπτόμενον κατίμεν δόμον Ἄϊδος εἴσω.</rtc></ruby> <ruby><rtc lang="grc" translate="no">ὣς ἔφατ', Ἀργείοισι δ' ἄχος γένετ' εὐξαμένοιο:<br/>Αἴαντι δὲ μάλιστα δαί̈φρονι θυμὸν ὄρινε<br/>τῷ Τελαμωνιάδῃ: τοῦ γὰρ πέσεν ἄγχι μάλιστα.<br/>καρπαλίμως δ' ἀπιόντος ἀκόντισε δουρὶ φαεινῷ.<br/>Πουλυδάμας δ' αὐτὸς μὲν ἀλεύατο κῆρα μέλαιναν<br/>λικριφὶς ἀί̈ξας, κόμισεν δ' Ἀντήνορος υἱὸς<br/>Ἀρχέλοχος: τῷ γάρ ῥα θεοὶ βούλευσαν ὄλεθρον.<br/>τόν ῥ' ἔβαλεν κεφαλῆς τε καὶ αὐχένος ἐν συνεοχμῷ,<br/>νείατον ἀστράγαλον, ἀπὸ δ' ἄμφω κέρσε τένοντε:<br/>τοῦ δὲ πολὺ προτέρη κεφαλὴ στόμα τε ῥῖνές τε<br/>οὔδεϊ πλῆντ' ἤ περ κνῆμαι καὶ γοῦνα πεσόντος.<br/>Αἴας δ' αὖτ' ἐγέγωνεν ἀμύμονι Πουλυδάμαντι:<br/>φράζεο Πουλυδάμα καί μοι νημερτὲς ἐνίσπες<br/>ἦ ῥ' οὐχ οὗτος ἀνὴρ Προθοήνορος ἀντὶ πεφάσθαι<br/>ἄξιος; οὐ μέν μοι κακὸς εἴδεται οὐδὲ κακῶν ἔξ,<br/>ἀλλὰ κασίγνητος Ἀντήνορος ἱπποδάμοιο<br/>ἢ πάϊς: αὐτῷ γὰρ γενεὴν ἄγχιστα ἐῴκει.</rtc></ruby> <ruby><rtc lang="grc" translate="no">ἦ ῥ' εὖ γιγνώσκων, Τρῶας δ' ἄχος ἔλλαβε θυμόν.<br/>ἔνθ' Ἀκάμας Πρόμαχον Βοιώτιον οὔτασε δουρὶ<br/>ἀμφὶ κασιγνήτῳ βεβαώς: ὃ δ' ὕφελκε ποδοῖιν.<br/>τῷ δ' Ἀκάμας ἔκπαγλον ἐπεύξατο μακρὸν ἀύ̈σας:<br/>Ἀργεῖοι ἰόμωροι ἀπειλάων ἀκόρητοι<br/>οὔ θην οἴοισίν γε πόνος τ' ἔσεται καὶ ὀϊζὺς<br/>ἡμῖν, ἀλλά ποθ' ὧδε κατακτενέεσθε καὶ ὔμμες.<br/>φράζεσθ' ὡς ὑμῖν Πρόμαχος δεδμημένος εὕδει<br/>ἔγχει ἐμῷ, ἵνα μή τι κασιγνήτοιό γε ποινὴ<br/>δηρὸν ἄτιτος ἔῃ: τὼ καί κέ τις εὔχεται ἀνὴρ<br/>γνωτὸν ἐνὶ μεγάροισιν ἀρῆς ἀλκτῆρα λιπέσθαι.</rtc></ruby> <ruby><rtc lang="grc" translate="no">ὣς ἔφατ', Ἀργείοισι δ' ἄχος γένετ' εὐξαμένοιο:<br/>Πηνέλεῳ δὲ μάλιστα δαί̈φρονι θυμὸν ὄρινεν:<br/>ὁρμήθη δ' Ἀκάμαντος: ὃ δ' οὐχ ὑπέμεινεν ἐρωὴν<br/>Πηνελέωο ἄνακτος: ὃ δ' οὔτασεν Ἰλιονῆα<br/>υἱὸν Φόρβαντος πολυμήλου, τόν ῥα μάλιστα<br/>Ἑρμείας Τρώων ἐφίλει καὶ κτῆσιν ὄπασσε:<br/>τῷ δ' ἄρ' ὑπὸ μήτηρ μοῦνον τέκεν Ἰλιονῆα.<br/>τὸν τόθ' ὑπ' ὀφρύος οὖτα κατ' ὀφθαλμοῖο θέμεθλα,<br/>ἐκ δ' ὦσε γλήνην: δόρυ δ' ὀφθαλμοῖο διὰ πρὸ<br/>καὶ διὰ ἰνίου ἦλθεν, ὃ δ' ἕζετο χεῖρε πετάσσας<br/>ἄμφω: Πηνέλεως δὲ ἐρυσσάμενος ξίφος ὀξὺ<br/>αὐχένα μέσσον ἔλασσεν, ἀπήραξεν δὲ χαμᾶζε<br/>αὐτῇ σὺν πήληκι κάρη: ἔτι δ' ὄβριμον ἔγχος<br/>ἦεν ἐν ὀφθαλμῷ: ὃ δὲ φὴ κώδειαν ἀνασχὼν<br/>πέφραδέ τε Τρώεσσι καὶ εὐχόμενος ἔπος ηὔδα:<br/>εἰπέμεναί μοι Τρῶες ἀγαυοῦ Ἰλιονῆος<br/>πατρὶ φίλῳ καὶ μητρὶ γοήμεναι ἐν μεγάροισιν:<br/>οὐδὲ γὰρ ἣ Προμάχοιο δάμαρ Ἀλεγηνορίδαο<br/>ἀνδρὶ φίλῳ ἐλθόντι γανύσσεται, ὁππότε κεν δὴ<br/>ἐκ Τροίης σὺν νηυσὶ νεώμεθα κοῦροι Ἀχαιῶν.</rtc></ruby> <ruby><rtc lang="grc" translate="no">ὣς φάτο, τοὺς δ' ἄρα πάντας ὑπὸ τρόμος ἔλλαβε γυῖα,<br/>πάπτηνεν δὲ ἕκαστος ὅπῃ φύγοι αἰπὺν ὄλεθρον.</rtc></ruby> <ruby><rtc lang="grc" translate="no">ἔσπετε νῦν μοι Μοῦσαι Ὀλύμπια δώματ' ἔχουσαι<br/>ὅς τις δὴ πρῶτος βροτόεντ' ἀνδράγρι' Ἀχαιῶν<br/>ἤρατ', ἐπεί ῥ' ἔκλινε μάχην κλυτὸς ἐννοσίγαιος.<br/>Αἴας ῥα πρῶτος Τελαμώνιος Ὕρτιον οὖτα<br/>Γυρτιάδην Μυσῶν ἡγήτορα καρτεροθύμων:<br/>Φάλκην δ' Ἀντίλοχος καὶ Μέρμερον ἐξενάριξε:<br/>Μηριόνης δὲ Μόρυν τε καὶ Ἱπποτίωνα κατέκτα,<br/>Τεῦκρος δὲ Προθόωνά τ' ἐνήρατο καὶ Περιφήτην:<br/>Ἀτρεί̈δης δ' ἄρ' ἔπειθ' Ὑπερήνορα ποιμένα λαῶν<br/>οὖτα κατὰ λαπάρην, διὰ δ' ἔντερα χαλκὸς ἄφυσσε<br/>δῃώσας: ψυχὴ δὲ κατ' οὐταμένην ὠτειλὴν<br/>ἔσσυτ' ἐπειγομένη, τὸν δὲ σκότος ὄσσε κάλυψε.<br/>πλείστους δ' Αἴας εἷλεν Ὀϊλῆος ταχὺς υἱός:<br/>οὐ γάρ οἵ τις ὁμοῖος ἐπισπέσθαι ποσὶν ἦεν<br/>ἀνδρῶν τρεσσάντων, ὅτε τε Ζεὺς ἐν φόβον ὄρσῃ.</rtc></ruby></ol><nav><a href="#!/" rel="contents">Table of Contents</a> <a href="#!/iliad/book13/" rel="prev">Previous</a> <a href="#!/iliad/book15/" rel="next">Next</a></nav></section></article>