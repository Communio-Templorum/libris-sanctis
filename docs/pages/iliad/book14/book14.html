<article itemscope itemtype="http://schema.org/Book http://schema.org/PublicationVolume"><meta itemprop="copyrightYear" content="1898"/><meta itemprop="volumeNumber" content="3"/><h2 itemprop="name">The Iliad</h2><u itemprop="author">Homer</u><section itemscope itemtype="http://schema.org/Book http://schema.org/PublicationIssue"><nav><a href="#!/" rel="contents">Table of Contents</a> <a href="#!/iliad/book13/" rel="prev">Previous</a> <a href="#!/iliad/book15/" rel="next">Next</a></nav><meta itemprop="issueNumber" content="14"/><h3 itemprop="name">Book 14</h3><ol><ruby><rtc lang="grc" translate="no">Νέστορα δ' οὐκ ἔλαθεν ἰαχὴ πίνοντά περ ἔμπης, <rtc lang="grc" translate="no">ἀλλ' Ἀσκληπιάδην ἔπεα πτερόεντα προσηύδα: <rtc lang="grc" translate="no">φράζεο δῖε Μαχᾶον ὅπως ἔσται τάδε ἔργα: <rtc lang="grc" translate="no">μείζων δὴ παρὰ νηυσὶ βοὴ θαλερῶν αἰζηῶν. <rtc lang="grc" translate="no">ἀλλὰ σὺ μὲν νῦν πῖνε καθήμενος αἴθοπα οἶνον <rtc lang="grc" translate="no">εἰς ὅ κε θερμὰ λοετρὰ ἐϋπλόκαμος Ἑκαμήδη <rtc lang="grc" translate="no">θερμήνῃ καὶ λούσῃ ἄπο βρότον αἱματόεντα: <rtc lang="grc" translate="no">αὐτὰρ ἐγὼν ἐλθὼν τάχα εἴσομαι ἐς περιωπήν.</rtc></rtc></rtc></rtc></rtc></rtc></rtc></rtc></ruby> <ruby><rtc lang="grc" translate="no">ὣς εἰπὼν σάκος εἷλε τετυγμένον υἷος ἑοῖο <rtc lang="grc" translate="no">κείμενον ἐν κλισίῃ Θρασυμήδεος ἱπποδάμοιο <rtc lang="grc" translate="no">χαλκῷ παμφαῖνον: ὃ δ' ἔχ' ἀσπίδα πατρὸς ἑοῖο. <rtc lang="grc" translate="no">εἵλετο δ' ἄλκιμον ἔγχος ἀκαχμένον ὀξέϊ χαλκῷ, <rtc lang="grc" translate="no">στῆ δ' ἐκτὸς κλισίης, τάχα δ' εἴσιδεν ἔργον ἀεικὲς <rtc lang="grc" translate="no">τοὺς μὲν ὀρινομένους, τοὺς δὲ κλονέοντας ὄπισθε <rtc lang="grc" translate="no">Τρῶας ὑπερθύμους: ἐρέριπτο δὲ τεῖχος Ἀχαιῶν. <rtc lang="grc" translate="no">ὡς δ' ὅτε πορφύρῃ πέλαγος μέγα κύματι κωφῷ <rtc lang="grc" translate="no">ὀσσόμενον λιγέων ἀνέμων λαιψηρὰ κέλευθα <rtc lang="grc" translate="no">αὔτως, οὐδ' ἄρα τε προκυλίνδεται οὐδετέρωσε, <rtc lang="grc" translate="no">πρίν τινα κεκριμένον καταβήμεναι ἐκ Διὸς οὖρον, <rtc lang="grc" translate="no">ὣς ὃ γέρων ὅρμαινε δαϊζόμενος κατὰ θυμὸν <rtc lang="grc" translate="no">διχθάδι', ἢ μεθ' ὅμιλον ἴοι Δαναῶν ταχυπώλων, <rtc lang="grc" translate="no">ἦε μετ' Ἀτρεί̈δην Ἀγαμέμνονα ποιμένα λαῶν. <rtc lang="grc" translate="no">ὧδε δέ οἱ φρονέοντι δοάσσατο κέρδιον εἶναι <rtc lang="grc" translate="no">βῆναι ἐπ' Ἀτρεί̈δην. οἳ δ' ἀλλήλους ἐνάριζον <rtc lang="grc" translate="no">μαρνάμενοι: λάκε δέ σφι περὶ χροὶ̈ χαλκὸς ἀτειρὴς <rtc lang="grc" translate="no">νυσσομένων ξίφεσίν τε καὶ ἔγχεσιν ἀμφιγύοισι. <rtc lang="grc" translate="no">Νέστορι δὲ ξύμβληντο διοτρεφέες βασιλῆες <rtc lang="grc" translate="no">πὰρ νηῶν ἀνιόντες ὅσοι βεβλήατο χαλκῷ <rtc lang="grc" translate="no">Τυδεί̈δης Ὀδυσεύς τε καὶ Ἀτρεί̈δης Ἀγαμέμνων. <rtc lang="grc" translate="no">πολλὸν γάρ ῥ' ἀπάνευθε μάχης εἰρύατο νῆες <rtc lang="grc" translate="no">θῖν' ἔφ' ἁλὸς πολιῆς: τὰς γὰρ πρώτας πεδίον δὲ <rtc lang="grc" translate="no">εἴρυσαν, αὐτὰρ τεῖχος ἐπὶ πρύμνῃσιν ἔδειμαν. <rtc lang="grc" translate="no">οὐδὲ γὰρ οὐδ' εὐρύς περ ἐὼν ἐδυνήσατο πάσας <rtc lang="grc" translate="no">αἰγιαλὸς νῆας χαδέειν, στείνοντο δὲ λαοί: <rtc lang="grc" translate="no">τώ ῥα προκρόσσας ἔρυσαν, καὶ πλῆσαν ἁπάσης <rtc lang="grc" translate="no">ἠϊόνος στόμα μακρόν, ὅσον συνεέργαθον ἄκραι. <rtc lang="grc" translate="no">τώ ῥ' οἵ γ' ὀψείοντες ἀϋτῆς καὶ πολέμοιο <rtc lang="grc" translate="no">ἔγχει ἐρειδόμενοι κίον ἀθρόοι: ἄχνυτο δέ σφι <rtc lang="grc" translate="no">θυμὸς ἐνὶ στήθεσσιν. ὃ δὲ ξύμβλητο γεραιὸς <rtc lang="grc" translate="no">Νέστωρ, πτῆξε δὲ θυμὸν ἐνὶ στήθεσσιν Ἀχαιῶν. <rtc lang="grc" translate="no">τὸν καὶ φωνήσας προσέφη κρείων Ἀγαμέμνων: <rtc lang="grc" translate="no">ὦ Νέστορ Νηληϊάδη μέγα κῦδος Ἀχαιῶν <rtc lang="grc" translate="no">τίπτε λιπὼν πόλεμον φθισήνορα δεῦρ' ἀφικάνεις; <rtc lang="grc" translate="no">δείδω μὴ δή μοι τελέσῃ ἔπος ὄβριμος Ἕκτωρ, <rtc lang="grc" translate="no">ὥς ποτ' ἐπηπείλησεν ἐνὶ Τρώεσσ' ἀγορεύων <rtc lang="grc" translate="no">μὴ πρὶν πὰρ νηῶν προτὶ Ἴλιον ἀπονέεσθαι <rtc lang="grc" translate="no">πρὶν πυρὶ νῆας ἐνιπρῆσαι, κτεῖναι δὲ καὶ αὐτούς. <rtc lang="grc" translate="no">κεῖνος τὼς ἀγόρευε: τὰ δὴ νῦν πάντα τελεῖται. <rtc lang="grc" translate="no">ὢ πόποι ἦ ῥα καὶ ἄλλοι ἐϋκνήμιδες Ἀχαιοὶ <rtc lang="grc" translate="no">ἐν θυμῷ βάλλονται ἐμοὶ χόλον ὥς περ Ἀχιλλεὺς <rtc lang="grc" translate="no">οὐδ' ἐθέλουσι μάχεσθαι ἐπὶ πρυμνῇσι νέεσσι.</rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></ruby> <ruby><rtc lang="grc" translate="no">τὸν δ' ἠμείβετ' ἔπειτα Γερήνιος ἱππότα Νέστωρ: <rtc lang="grc" translate="no">ἦ δὴ ταῦτά γ' ἑτοῖμα τετεύχαται, οὐδέ κεν ἄλλως <rtc lang="grc" translate="no">Ζεὺς ὑψιβρεμέτης αὐτὸς παρατεκτήναιτο. <rtc lang="grc" translate="no">τεῖχος μὲν γὰρ δὴ κατερήριπεν, ᾧ ἐπέπιθμεν <rtc lang="grc" translate="no">ἄρρηκτον νηῶν τε καὶ αὐτῶν εἶλαρ ἔσεσθαι: <rtc lang="grc" translate="no">οἳ δ' ἐπὶ νηυσὶ θοῇσι μάχην ἀλίαστον ἔχουσι <rtc lang="grc" translate="no">νωλεμές: οὐδ' ἂν ἔτι γνοίης μάλα περ σκοπιάζων <rtc lang="grc" translate="no">ὁπποτέρωθεν Ἀχαιοὶ ὀρινόμενοι κλονέονται, <rtc lang="grc" translate="no">ὡς ἐπιμὶξ κτείνονται, ἀϋτὴ δ' οὐρανὸν ἵκει. <rtc lang="grc" translate="no">ἡμεῖς δὲ φραζώμεθ' ὅπως ἔσται τάδε ἔργα <rtc lang="grc" translate="no">εἴ τι νόος ῥέξει: πόλεμον δ' οὐκ ἄμμε κελεύω <rtc lang="grc" translate="no">δύμεναι: οὐ γάρ πως βεβλημένον ἐστὶ μάχεσθαι. <rtc lang="grc" translate="no">τὸν δ' αὖτε προσέειπεν ἄναξ ἀνδρῶν Ἀγαμέμνων: <rtc lang="grc" translate="no">Νέστορ ἐπεὶ δὴ νηυσὶν ἔπι πρυμνῇσι μάχονται, <rtc lang="grc" translate="no">τεῖχος δ' οὐκ ἔχραισμε τετυγμένον, οὐδέ τι τάφρος, <rtc lang="grc" translate="no">ᾗ ἔπι πολλὰ πάθον Δαναοί, ἔλποντο δὲ θυμῷ <rtc lang="grc" translate="no">ἄρρηκτον νηῶν τε καὶ αὐτῶν εἶλαρ ἔσεσθαι: <rtc lang="grc" translate="no">οὕτω που Διὶ μέλλει ὑπερμενέϊ φίλον εἶναι <rtc lang="grc" translate="no">νωνύμνους ἀπολέσθαι ἀπ' Ἄργεος ἐνθάδ' Ἀχαιούς. <rtc lang="grc" translate="no">ᾔδεα μὲν γὰρ ὅτε πρόφρων Δαναοῖσιν ἄμυνεν, <rtc lang="grc" translate="no">οἶδα δὲ νῦν ὅτε τοὺς μὲν ὁμῶς μακάρεσσι θεοῖσι <rtc lang="grc" translate="no">κυδάνει, ἡμέτερον δὲ μένος καὶ χεῖρας ἔδησεν. <rtc lang="grc" translate="no">ἀλλ' ἄγεθ' ὡς ἂν ἐγὼν εἴπω πειθώμεθα πάντες. <rtc lang="grc" translate="no">νῆες ὅσαι πρῶται εἰρύαται ἄγχι θαλάσσης <rtc lang="grc" translate="no">ἕλκωμεν, πάσας δὲ ἐρύσσομεν εἰς ἅλα δῖαν, <rtc lang="grc" translate="no">ὕψι δ' ἐπ' εὐνάων ὁρμίσσομεν, εἰς ὅ κεν ἔλθῃ <rtc lang="grc" translate="no">νὺξ ἀβρότη, ἢν καὶ τῇ ἀπόσχωνται πολέμοιο <rtc lang="grc" translate="no">Τρῶες: ἔπειτα δέ κεν ἐρυσαίμεθα νῆας ἁπάσας. <rtc lang="grc" translate="no">οὐ γάρ τις νέμεσις φυγέειν κακόν, οὐδ' ἀνὰ νύκτα. <rtc lang="grc" translate="no">βέλτερον ὃς φεύγων προφύγῃ κακὸν ἠὲ ἁλώῃ.</rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></ruby> <ruby><rtc lang="grc" translate="no">τὸν δ' ἄρ' ὑπόδρα ἰδὼν προσέφη πολύμητις Ὀδυσσεύς: <rtc lang="grc" translate="no">Ἀτρεί̈δη ποῖόν σε ἔπος φύγεν ἕρκος ὀδόντων: <rtc lang="grc" translate="no">οὐλόμεν' αἴθ' ὤφελλες ἀεικελίου στρατοῦ ἄλλου <rtc lang="grc" translate="no">σημαίνειν, μὴ δ' ἄμμιν ἀνασσέμεν, οἷσιν ἄρα Ζεὺς <rtc lang="grc" translate="no">ἐκ νεότητος ἔδωκε καὶ ἐς γῆρας τολυπεύειν <rtc lang="grc" translate="no">ἀργαλέους πολέμους, ὄφρα φθιόμεσθα ἕκαστος. <rtc lang="grc" translate="no">οὕτω δὴ μέμονας Τρώων πόλιν εὐρυάγυιαν <rtc lang="grc" translate="no">καλλείψειν, ἧς εἵνεκ' ὀϊζύομεν κακὰ πολλά; <rtc lang="grc" translate="no">σίγα, μή τίς τ' ἄλλος Ἀχαιῶν τοῦτον ἀκούσῃ <rtc lang="grc" translate="no">μῦθον, ὃν οὔ κεν ἀνήρ γε διὰ στόμα πάμπαν ἄγοιτο <rtc lang="grc" translate="no">ὅς τις ἐπίσταιτο ᾗσι φρεσὶν ἄρτια βάζειν <rtc lang="grc" translate="no">σκηπτοῦχός τ' εἴη, καί οἱ πειθοίατο λαοὶ <rtc lang="grc" translate="no">τοσσοίδ' ὅσσοισιν σὺ μετ' Ἀργείοισιν ἀνάσσεις: <rtc lang="grc" translate="no">νῦν δέ σευ ὠνοσάμην πάγχυ φρένας, οἷον ἔειπες: <rtc lang="grc" translate="no">ὃς κέλεαι πολέμοιο συνεσταότος καὶ ἀϋτῆς <rtc lang="grc" translate="no">νῆας ἐϋσσέλμους ἅλαδ' ἑλκέμεν, ὄφρ' ἔτι μᾶλλον <rtc lang="grc" translate="no">Τρωσὶ μὲν εὐκτὰ γένηται ἐπικρατέουσί περ ἔμπης, <rtc lang="grc" translate="no">ἡμῖν δ' αἰπὺς ὄλεθρος ἐπιρρέπῃ. οὐ γὰρ Ἀχαιοὶ <rtc lang="grc" translate="no">σχήσουσιν πόλεμον νηῶν ἅλα δ' ἑλκομενάων, <rtc lang="grc" translate="no">ἀλλ' ἀποπαπτανέουσιν, ἐρωήσουσι δὲ χάρμης. <rtc lang="grc" translate="no">ἔνθά κε σὴ βουλὴ δηλήσεται ὄρχαμε λαῶν. <rtc lang="grc" translate="no">τὸν δ' ἠμείβετ' ἔπειτα ἄναξ ἀνδρῶν Ἀγαμέμνων: <rtc lang="grc" translate="no">ὦ Ὀδυσεῦ μάλα πώς με καθίκεο θυμὸν ἐνιπῇ <rtc lang="grc" translate="no">ἀργαλέῃ: ἀτὰρ οὐ μὲν ἐγὼν ἀέκοντας ἄνωγα <rtc lang="grc" translate="no">νῆας ἐϋσσέλμους ἅλα δ' ἑλκέμεν υἷας Ἀχαιῶν. <rtc lang="grc" translate="no">νῦν δ' εἴη ὃς τῆσδέ γ' ἀμείνονα μῆτιν ἐνίσποι <rtc lang="grc" translate="no">ἢ νέος ἠὲ παλαιός: ἐμοὶ δέ κεν ἀσμένῳ εἴη.</rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></ruby> <ruby><rtc lang="grc" translate="no">τοῖσι δὲ καὶ μετέειπε βοὴν ἀγαθὸς Διομήδης: <rtc lang="grc" translate="no">ἐγγὺς ἀνήρ: οὐ δηθὰ ματεύσομεν: αἴ κ' ἐθέλητε <rtc lang="grc" translate="no">πείθεσθαι, καὶ μή τι κότῳ ἀγάσησθε ἕκαστος <rtc lang="grc" translate="no">οὕνεκα δὴ γενεῆφι νεώτατός εἰμι μεθ' ὑμῖν: <rtc lang="grc" translate="no">πατρὸς δ' ἐξ ἀγαθοῦ καὶ ἐγὼ γένος εὔχομαι εἶναι <rtc lang="grc" translate="no">Τυδέος, ὃν Θήβῃσι χυτὴ κατὰ γαῖα καλύπτει. <rtc lang="grc" translate="no">πορθεῖ γὰρ τρεῖς παῖδες ἀμύμονες ἐξεγένοντο, <rtc lang="grc" translate="no">οἴκεον δ' ἐν Πλευρῶνι καὶ αἰπεινῇ Καλυδῶνι <rtc lang="grc" translate="no">Ἄγριος ἠδὲ Μέλας, τρίτατος δ' ἦν ἱππότα Οἰνεὺς <rtc lang="grc" translate="no">πατρὸς ἐμοῖο πατήρ: ἀρετῇ δ' ἦν ἔξοχος αὐτῶν. <rtc lang="grc" translate="no">ἀλλ' ὃ μὲν αὐτόθι μεῖνε, πατὴρ δ' ἐμὸς Ἄργεϊ νάσθη <rtc lang="grc" translate="no">πλαγχθείς: ὡς γάρ που Ζεὺς ἤθελε καὶ θεοὶ ἄλλοι. <rtc lang="grc" translate="no">Ἀδρήστοιο δ' ἔγημε θυγατρῶν, ναῖε δὲ δῶμα <rtc lang="grc" translate="no">ἀφνειὸν βιότοιο, ἅλις δέ οἱ ἦσαν ἄρουραι <rtc lang="grc" translate="no">πυροφόροι, πολλοὶ δὲ φυτῶν ἔσαν ὄρχατοι ἀμφίς, <rtc lang="grc" translate="no">πολλὰ δέ οἱ πρόβατ' ἔσκε: κέκαστο δὲ πάντας Ἀχαιοὺς <rtc lang="grc" translate="no">ἐγχείῃ: τὰ δὲ μέλλετ' ἀκουέμεν, εἰ ἐτεόν περ. <rtc lang="grc" translate="no">τὼ οὐκ ἄν με γένος γε κακὸν καὶ ἀνάλκιδα φάντες <rtc lang="grc" translate="no">μῦθον ἀτιμήσαιτε πεφασμένον ὅν κ' ἐὺ̈ εἴπω. <rtc lang="grc" translate="no">δεῦτ' ἴομεν πόλεμον δὲ καὶ οὐτάμενοί περ ἀνάγκῃ. <rtc lang="grc" translate="no">ἔνθα δ' ἔπειτ' αὐτοὶ μὲν ἐχώμεθα δηϊοτῆτος <rtc lang="grc" translate="no">ἐκ βελέων, μή πού τις ἐφ' ἕλκεϊ ἕλκος ἄρηται: <rtc lang="grc" translate="no">ἄλλους δ' ὀτρύνοντες ἐνήσομεν, οἳ τὸ πάρος περ <rtc lang="grc" translate="no">θυμῷ ἦρα φέροντες ἀφεστᾶσ' οὐδὲ μάχονται.</rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></ruby> <ruby><rtc lang="grc" translate="no">ὣς ἔφαθ', οἳ δ' ἄρα τοῦ μάλα μὲν κλύον ἠδὲ πίθοντο: <rtc lang="grc" translate="no">βὰν δ' ἴμεν, ἦρχε δ' ἄρά σφιν ἄναξ ἀνδρῶν Ἀγαμέμνων.</rtc></rtc></ruby> <ruby><rtc lang="grc" translate="no">οὐδ' ἀλαοσκοπιὴν εἶχε κλυτὸς ἐννοσίγαιος, <rtc lang="grc" translate="no">ἀλλὰ μετ' αὐτοὺς ἦλθε παλαιῷ φωτὶ ἐοικώς, <rtc lang="grc" translate="no">δεξιτερὴν δ' ἕλε χεῖρ' Ἀγαμέμνονος Ἀτρεί̈δαο, <rtc lang="grc" translate="no">καί μιν φωνήσας ἔπεα πτερόεντα προσηύδα: <rtc lang="grc" translate="no">Ἀτρεί̈δη νῦν δή που Ἀχιλλῆος ὀλοὸν κῆρ <rtc lang="grc" translate="no">γηθεῖ ἐνὶ στήθεσσι φόνον καὶ φύζαν Ἀχαιῶν <rtc lang="grc" translate="no">δερκομένῳ, ἐπεὶ οὔ οἱ ἔνι φρένες οὐδ' ἠβαιαί. <rtc lang="grc" translate="no">ἀλλ' ὃ μὲν ὣς ἀπόλοιτο, θεὸς δέ ἑ σιφλώσειε: <rtc lang="grc" translate="no">σοὶ δ' οὔ πω μάλα πάγχυ θεοὶ μάκαρες κοτέουσιν, <rtc lang="grc" translate="no">ἀλλ' ἔτι που Τρώων ἡγήτορες ἠδὲ μέδοντες <rtc lang="grc" translate="no">εὐρὺ κονίσουσιν πεδίον, σὺ δ' ἐπόψεαι αὐτὸς <rtc lang="grc" translate="no">φεύγοντας προτὶ ἄστυ νεῶν ἄπο καὶ κλισιάων.</rtc></rtc></rtc></rtc></rtc></rtc></rtc></rtc></rtc></rtc></rtc></rtc></ruby> <ruby><rtc lang="grc" translate="no">ὣς εἰπὼν μέγ' ἄϋσεν ἐπεσσύμενος πεδίοιο. <rtc lang="grc" translate="no">ὅσσόν τ' ἐννεάχιλοι ἐπίαχον ἢ δεκάχιλοι <rtc lang="grc" translate="no">ἀνέρες ἐν πολέμῳ ἔριδα ξυνάγοντες Ἄρηος, <rtc lang="grc" translate="no">τόσσην ἐκ στήθεσφιν ὄπα κρείων ἐνοσίχθων <rtc lang="grc" translate="no">ἧκεν: Ἀχαιοῖσιν δὲ μέγα σθένος ἔμβαλ' ἑκάστῳ <rtc lang="grc" translate="no">καρδίῃ, ἄληκτον πολεμίζειν ἠδὲ μάχεσθαι. <rtc lang="grc" translate="no">Ἥρη δ' εἰσεῖδε χρυσόθρονος ὀφθαλμοῖσι <rtc lang="grc" translate="no">στᾶσ' ἐξ Οὐλύμποιο ἀπὸ ῥίου: αὐτίκα δ' ἔγνω <rtc lang="grc" translate="no">τὸν μὲν ποιπνύοντα μάχην ἀνὰ κυδιάνειραν <rtc lang="grc" translate="no">αὐτοκασίγνητον καὶ δαέρα, χαῖρε δὲ θυμῷ: <rtc lang="grc" translate="no">Ζῆνα δ' ἐπ' ἀκροτάτης κορυφῆς πολυπίδακος Ἴδης <rtc lang="grc" translate="no">ἥμενον εἰσεῖδε, στυγερὸς δέ οἱ ἔπλετο θυμῷ. <rtc lang="grc" translate="no">μερμήριξε δ' ἔπειτα βοῶπις πότνια Ἥρη <rtc lang="grc" translate="no">ὅππως ἐξαπάφοιτο Διὸς νόον αἰγιόχοιο: <rtc lang="grc" translate="no">ἥδε δέ οἱ κατὰ θυμὸν ἀρίστη φαίνετο βουλὴ <rtc lang="grc" translate="no">ἐλθεῖν εἰς Ἴδην εὖ ἐντύνασαν ἓ αὐτήν, <rtc lang="grc" translate="no">εἴ πως ἱμείραιτο παραδραθέειν φιλότητι <rtc lang="grc" translate="no">ᾗ χροιῇ, τῷ δ' ὕπνον ἀπήμονά τε λιαρόν τε <rtc lang="grc" translate="no">χεύῃ ἐπὶ βλεφάροισιν ἰδὲ φρεσὶ πευκαλίμῃσι. <rtc lang="grc" translate="no">βῆ δ' ἴμεν ἐς θάλαμον, τόν οἱ φίλος υἱὸς ἔτευξεν <rtc lang="grc" translate="no">Ἥφαιστος, πυκινὰς δὲ θύρας σταθμοῖσιν ἐπῆρσε <rtc lang="grc" translate="no">κληῖ̈δι κρυπτῇ, τὴν δ' οὐ θεὸς ἄλλος ἀνῷγεν: <rtc lang="grc" translate="no">ἔνθ' ἥ γ' εἰσελθοῦσα θύρας ἐπέθηκε φαεινάς. <rtc lang="grc" translate="no">ἀμβροσίῃ μὲν πρῶτον ἀπὸ χροὸς ἱμερόεντος <rtc lang="grc" translate="no">λύματα πάντα κάθηρεν, ἀλείψατο δὲ λίπ' ἐλαίῳ <rtc lang="grc" translate="no">ἀμβροσίῳ ἑδανῷ, τό ῥά οἱ τεθυωμένον ἦεν: <rtc lang="grc" translate="no">τοῦ καὶ κινυμένοιο Διὸς κατὰ χαλκοβατὲς δῶ <rtc lang="grc" translate="no">ἔμπης ἐς γαῖάν τε καὶ οὐρανὸν ἵκετ' ἀϋτμή. <rtc lang="grc" translate="no">τῷ ῥ' ἥ γε χρόα καλὸν ἀλειψαμένη ἰδὲ χαίτας <rtc lang="grc" translate="no">πεξαμένη χερσὶ πλοκάμους ἔπλεξε φαεινοὺς <rtc lang="grc" translate="no">καλοὺς ἀμβροσίους ἐκ κράατος ἀθανάτοιο. <rtc lang="grc" translate="no">ἀμφὶ δ' ἄρ' ἀμβρόσιον ἑανὸν ἕσαθ', ὅν οἱ Ἀθήνη <rtc lang="grc" translate="no">ἔξυσ' ἀσκήσασα, τίθει δ' ἐνὶ δαίδαλα πολλά: <rtc lang="grc" translate="no">χρυσείῃς δ' ἐνετῇσι κατὰ στῆθος περονᾶτο. <rtc lang="grc" translate="no">ζώσατο δὲ ζώνῃ ἑκατὸν θυσάνοις ἀραρυίῃ, <rtc lang="grc" translate="no">ἐν δ' ἄρα ἕρματα ἧκεν ἐϋτρήτοισι λοβοῖσι <rtc lang="grc" translate="no">τρίγληνα μορόεντα: χάρις δ' ἀπελάμπετο πολλή. <rtc lang="grc" translate="no">κρηδέμνῳ δ' ἐφύπερθε καλύψατο δῖα θεάων <rtc lang="grc" translate="no">καλῷ νηγατέῳ: λευκὸν δ' ἦν ἠέλιος ὥς: <rtc lang="grc" translate="no">ποσσὶ δ' ὑπὸ λιπαροῖσιν ἐδήσατο καλὰ πέδιλα. <rtc lang="grc" translate="no">αὐτὰρ ἐπεὶ δὴ πάντα περὶ χροὶ̈ θήκατο κόσμον <rtc lang="grc" translate="no">βῆ ῥ' ἴμεν ἐκ θαλάμοιο, καλεσσαμένη δ' Ἀφροδίτην <rtc lang="grc" translate="no">τῶν ἄλλων ἀπάνευθε θεῶν πρὸς μῦθον ἔειπε: <rtc lang="grc" translate="no">ἦ ῥά νύ μοί τι πίθοιο φίλον τέκος ὅττί κεν εἴπω, <rtc lang="grc" translate="no">ἦέ κεν ἀρνήσαιο κοτεσσαμένη τό γε θυμῷ, <rtc lang="grc" translate="no">οὕνεκ' ἐγὼ Δαναοῖσι, σὺ δὲ Τρώεσσιν ἀρήγεις; <rtc lang="grc" translate="no">τὴν δ' ἠμείβετ' ἔπειτα Διὸς θυγάτηρ Ἀφροδίτη: <rtc lang="grc" translate="no">Ἥρη πρέσβα θεὰ θύγατερ μεγάλοιο Κρόνοιο <rtc lang="grc" translate="no">αὔδα ὅ τι φρονέεις: τελέσαι δέ με θυμὸς ἄνωγεν, <rtc lang="grc" translate="no">εἰ δύναμαι τελέσαι γε καὶ εἰ τετελεσμένον ἐστίν.</rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></ruby> <ruby><rtc lang="grc" translate="no">τὴν δὲ δολοφρονέουσα προσηύδα πότνια Ἥρη: <rtc lang="grc" translate="no">δὸς νῦν μοι φιλότητα καὶ ἵμερον, ᾧ τε σὺ πάντας <rtc lang="grc" translate="no">δαμνᾷ ἀθανάτους ἠδὲ θνητοὺς ἀνθρώπους. <rtc lang="grc" translate="no">εἶμι γὰρ ὀψομένη πολυφόρβου πείρατα γαίης, <rtc lang="grc" translate="no">Ὠκεανόν τε θεῶν γένεσιν καὶ μητέρα Τηθύν, <rtc lang="grc" translate="no">οἵ μ' ἐν σφοῖσι δόμοισιν ἐὺ̈ τρέφον ἠδ' ἀτίταλλον <rtc lang="grc" translate="no">δεξάμενοι Ῥείας, ὅτε τε Κρόνον εὐρύοπα Ζεὺς <rtc lang="grc" translate="no">γαίης νέρθε καθεῖσε καὶ ἀτρυγέτοιο θαλάσσης: <rtc lang="grc" translate="no">τοὺς εἶμ' ὀψομένη, καί σφ' ἄκριτα νείκεα λύσω: <rtc lang="grc" translate="no">ἤδη γὰρ δηρὸν χρόνον ἀλλήλων ἀπέχονται <rtc lang="grc" translate="no">εὐνῆς καὶ φιλότητος, ἐπεὶ χόλος ἔμπεσε θυμῷ. <rtc lang="grc" translate="no">εἰ κείνω ἐπέεσσι παραιπεπιθοῦσα φίλον κῆρ <rtc lang="grc" translate="no">εἰς εὐνὴν ἀνέσαιμι ὁμωθῆναι φιλότητι, <rtc lang="grc" translate="no">αἰεί κέ σφι φίλη τε καὶ αἰδοίη καλεοίμην.</rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></ruby> <ruby><rtc lang="grc" translate="no">τὴν δ' αὖτε προσέειπε φιλομειδὴς Ἀφροδίτη: <rtc lang="grc" translate="no">οὐκ ἔστ' οὐδὲ ἔοικε τεὸν ἔπος ἀρνήσασθαι: <rtc lang="grc" translate="no">Ζηνὸς γὰρ τοῦ ἀρίστου ἐν ἀγκοίνῃσιν ἰαύεις.</rtc></rtc></rtc></ruby> <ruby><rtc lang="grc" translate="no">ἦ, καὶ ἀπὸ στήθεσφιν ἐλύσατο κεστὸν ἱμάντα <rtc lang="grc" translate="no">ποικίλον, ἔνθα δέ οἱ θελκτήρια πάντα τέτυκτο: <rtc lang="grc" translate="no">ἔνθ' ἔνι μὲν φιλότης, ἐν δ' ἵμερος, ἐν δ' ὀαριστὺς <rtc lang="grc" translate="no">πάρφασις, ἥ τ' ἔκλεψε νόον πύκα περ φρονεόντων. <rtc lang="grc" translate="no">τόν ῥά οἱ ἔμβαλε χερσὶν ἔπος τ' ἔφατ' ἔκ τ' ὀνόμαζε: <rtc lang="grc" translate="no">τῆ νῦν τοῦτον ἱμάντα τεῷ ἐγκάτθεο κόλπῳ <rtc lang="grc" translate="no">ποικίλον, ᾧ ἔνι πάντα τετεύχαται: οὐδέ σέ φημι <rtc lang="grc" translate="no">ἄπρηκτόν γε νέεσθαι, ὅ τι φρεσὶ σῇσι μενοινᾷς.</rtc></rtc></rtc></rtc></rtc></rtc></rtc></rtc></ruby> <ruby><rtc lang="grc" translate="no">ὣς φάτο, μείδησεν δὲ βοῶπις πότνια Ἥρη, <rtc lang="grc" translate="no">μειδήσασα δ' ἔπειτα ἑῷ ἐγκάτθετο κόλπῳ.</rtc></rtc></ruby> <ruby><rtc lang="grc" translate="no">ἣ μὲν ἔβη πρὸς δῶμα Διὸς θυγάτηρ Ἀφροδίτη, <rtc lang="grc" translate="no">Ἥρη δ' ἀί̈ξασα λίπεν ῥίον Οὐλύμποιο, <rtc lang="grc" translate="no">Πιερίην δ' ἐπιβᾶσα καὶ Ἠμαθίην ἐρατεινὴν <rtc lang="grc" translate="no">σεύατ' ἐφ' ἱπποπόλων Θρῃκῶν ὄρεα νιφόεντα <rtc lang="grc" translate="no">ἀκροτάτας κορυφάς: οὐδὲ χθόνα μάρπτε ποδοῖιν: <rtc lang="grc" translate="no">ἐξ Ἀθόω δ' ἐπὶ πόντον ἐβήσετο κυμαίνοντα, <rtc lang="grc" translate="no">Λῆμνον δ' εἰσαφίκανε πόλιν θείοιο Θόαντος. <rtc lang="grc" translate="no">ἔνθ' Ὕπνῳ ξύμβλητο κασιγνήτῳ Θανάτοιο, <rtc lang="grc" translate="no">ἔν τ' ἄρα οἱ φῦ χειρὶ ἔπος τ' ἔφατ' ἔκ τ' ὀνόμαζεν: <rtc lang="grc" translate="no">Ὕπνε ἄναξ πάντων τε θεῶν πάντων τ' ἀνθρώπων, <rtc lang="grc" translate="no">ἠμὲν δή ποτ' ἐμὸν ἔπος ἔκλυες, ἠδ' ἔτι καὶ νῦν <rtc lang="grc" translate="no">πείθευ: ἐγὼ δέ κέ τοι ἰδέω χάριν ἤματα πάντα. <rtc lang="grc" translate="no">κοίμησόν μοι Ζηνὸς ὑπ' ὀφρύσιν ὄσσε φαεινὼ <rtc lang="grc" translate="no">αὐτίκ' ἐπεί κεν ἐγὼ παραλέξομαι ἐν φιλότητι. <rtc lang="grc" translate="no">δῶρα δέ τοι δώσω καλὸν θρόνον ἄφθιτον αἰεὶ <rtc lang="grc" translate="no">χρύσεον: Ἥφαιστος δέ κ' ἐμὸς πάϊς ἀμφιγυήεις <rtc lang="grc" translate="no">τεύξει' ἀσκήσας, ὑπὸ δὲ θρῆνυν ποσὶν ἥσει, <rtc lang="grc" translate="no">τῷ κεν ἐπισχοίης λιπαροὺς πόδας εἰλαπινάζων.</rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></ruby> <ruby><rtc lang="grc" translate="no">τὴν δ' ἀπαμειβόμενος προσεφώνεε νήδυμος Ὕπνος: <rtc lang="grc" translate="no">Ἥρη πρέσβα θεὰ θύγατερ μεγάλοιο Κρόνοιο <rtc lang="grc" translate="no">ἄλλον μέν κεν ἔγωγε θεῶν αἰειγενετάων <rtc lang="grc" translate="no">ῥεῖα κατευνήσαιμι, καὶ ἂν ποταμοῖο ῥέεθρα <rtc lang="grc" translate="no">Ὠκεανοῦ, ὅς περ γένεσις πάντεσσι τέτυκται: <rtc lang="grc" translate="no">Ζηνὸς δ' οὐκ ἂν ἔγωγε Κρονίονος ἆσσον ἱκοίμην <rtc lang="grc" translate="no">οὐδὲ κατευνήσαιμ', ὅτε μὴ αὐτός γε κελεύοι. <rtc lang="grc" translate="no">ἤδη γάρ με καὶ ἄλλο τεὴ ἐπίνυσσεν ἐφετμὴ <rtc lang="grc" translate="no">ἤματι τῷ ὅτε κεῖνος ὑπέρθυμος Διὸς υἱὸς <rtc lang="grc" translate="no">ἔπλεεν Ἰλιόθεν Τρώων πόλιν ἐξαλαπάξας. <rtc lang="grc" translate="no">ἤτοι ἐγὼ μὲν ἔλεξα Διὸς νόον αἰγιόχοιο <rtc lang="grc" translate="no">νήδυμος ἀμφιχυθείς: σὺ δέ οἱ κακὰ μήσαο θυμῷ <rtc lang="grc" translate="no">ὄρσασ' ἀργαλέων ἀνέμων ἐπὶ πόντον ἀήτας, <rtc lang="grc" translate="no">καί μιν ἔπειτα Κόων δ' εὖ ναιομένην ἀπένεικας <rtc lang="grc" translate="no">νόσφι φίλων πάντων. ὃ δ' ἐπεγρόμενος χαλέπαινε <rtc lang="grc" translate="no">ῥιπτάζων κατὰ δῶμα θεούς, ἐμὲ δ' ἔξοχα πάντων <rtc lang="grc" translate="no">ζήτει: καί κέ μ' ἄϊστον ἀπ' αἰθέρος ἔμβαλε πόντῳ, <rtc lang="grc" translate="no">εἰ μὴ Νὺξ δμήτειρα θεῶν ἐσάωσε καὶ ἀνδρῶν: <rtc lang="grc" translate="no">τὴν ἱκόμην φεύγων, ὃ δ' ἐπαύσατο χωόμενός περ. <rtc lang="grc" translate="no">ἅζετο γὰρ μὴ Νυκτὶ θοῇ ἀποθύμια ἕρδοι. <rtc lang="grc" translate="no">νῦν αὖ τοῦτό μ' ἄνωγας ἀμήχανον ἄλλο τελέσσαι.</rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></ruby> <ruby><rtc lang="grc" translate="no">τὸν δ' αὖτε προσέειπε βοῶπις πότνια Ἥρη: <rtc lang="grc" translate="no">Ὕπνε τί ἢ δὲ σὺ ταῦτα μετὰ φρεσὶ σῇσι μενοινᾷς; <rtc lang="grc" translate="no">ἦ φῂς ὣς Τρώεσσιν ἀρηξέμεν εὐρύοπα Ζῆν <rtc lang="grc" translate="no">ὡς Ἡρακλῆος περιχώσατο παῖδος ἑοῖο; <rtc lang="grc" translate="no">ἀλλ' ἴθ', ἐγὼ δέ κέ τοι Χαρίτων μίαν ὁπλοτεράων <rtc lang="grc" translate="no">δώσω ὀπυιέμεναι καὶ σὴν κεκλῆσθαι ἄκοιτιν.</rtc></rtc></rtc></rtc></rtc></rtc></ruby> <ruby><rtc lang="grc" translate="no">ὣς φάτο, χήρατο δ' Ὕπνος, ἀμειβόμενος δὲ προσηύδα: <rtc lang="grc" translate="no">ἄγρει νῦν μοι ὄμοσσον ἀάατον Στυγὸς ὕδωρ, <rtc lang="grc" translate="no">χειρὶ δὲ τῇ ἑτέρῃ μὲν ἕλε χθόνα πουλυβότειραν, <rtc lang="grc" translate="no">τῇ δ' ἑτέρῃ ἅλα μαρμαρέην, ἵνα νῶϊν ἅπαντες <rtc lang="grc" translate="no">μάρτυροι ὦσ' οἳ ἔνερθε θεοὶ Κρόνον ἀμφὶς ἐόντες, <rtc lang="grc" translate="no">ἦ μὲν ἐμοὶ δώσειν Χαρίτων μίαν ὁπλοτεράων <rtc lang="grc" translate="no">Πασιθέην, ἧς τ' αὐτὸς ἐέλδομαι ἤματα πάντα.</rtc></rtc></rtc></rtc></rtc></rtc></rtc></ruby> <ruby><rtc lang="grc" translate="no">ὣς ἔφατ', οὐδ' ἀπίθησε θεὰ λευκώλενος Ἥρη, <rtc lang="grc" translate="no">ὄμνυε δ' ὡς ἐκέλευε, θεοὺς δ' ὀνόμηνεν ἅπαντας <rtc lang="grc" translate="no">τοὺς ὑποταρταρίους οἳ Τιτῆνες καλέονται. <rtc lang="grc" translate="no">αὐτὰρ ἐπεί ῥ' ὄμοσέν τε τελεύτησέν τε τὸν ὅρκον, <rtc lang="grc" translate="no">τὼ βήτην Λήμνου τε καὶ Ἴμβρου ἄστυ λιπόντε <rtc lang="grc" translate="no">ἠέρα ἑσσαμένω ῥίμφα πρήσσοντε κέλευθον. <rtc lang="grc" translate="no">Ἴδην δ' ἱκέσθην πολυπίδακα μητέρα θηρῶν <rtc lang="grc" translate="no">Λεκτόν, ὅθι πρῶτον λιπέτην ἅλα: τὼ δ' ἐπὶ χέρσου <rtc lang="grc" translate="no">βήτην, ἀκροτάτη δὲ ποδῶν ὕπο σείετο ὕλη. <rtc lang="grc" translate="no">ἔνθ' Ὕπνος μὲν ἔμεινε πάρος Διὸς ὄσσε ἰδέσθαι <rtc lang="grc" translate="no">εἰς ἐλάτην ἀναβὰς περιμήκετον, ἣ τότ' ἐν Ἴδῃ <rtc lang="grc" translate="no">μακροτάτη πεφυυῖα δι' ἠέρος αἰθέρ' ἵκανεν: <rtc lang="grc" translate="no">ἔνθ' ἧστ' ὄζοισιν πεπυκασμένος εἰλατίνοισιν <rtc lang="grc" translate="no">ὄρνιθι λιγυρῇ ἐναλίγκιος, ἥν τ' ἐν ὄρεσσι <rtc lang="grc" translate="no">χαλκίδα κικλήσκουσι θεοί, ἄνδρες δὲ κύμινδιν.</rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></ruby> <ruby><rtc lang="grc" translate="no">Ἥρη δὲ κραιπνῶς προσεβήσετο Γάργαρον ἄκρον <rtc lang="grc" translate="no">Ἴδης ὑψηλῆς: ἴδε δὲ νεφεληγερέτα Ζεύς. <rtc lang="grc" translate="no">ὡς δ' ἴδεν, ὥς μιν ἔρως πυκινὰς φρένας ἀμφεκάλυψεν, <rtc lang="grc" translate="no">οἷον ὅτε πρῶτόν περ ἐμισγέσθην φιλότητι <rtc lang="grc" translate="no">εἰς εὐνὴν φοιτῶντε, φίλους λήθοντε τοκῆας. <rtc lang="grc" translate="no">στῆ δ' αὐτῆς προπάροιθεν ἔπος τ' ἔφατ' ἔκ τ' ὀνόμαζεν: <rtc lang="grc" translate="no">Ἥρη πῇ μεμαυῖα κατ' Οὐλύμπου τόδ' ἱκάνεις; <rtc lang="grc" translate="no">ἵπποι δ' οὐ παρέασι καὶ ἅρματα τῶν κ' ἐπιβαίης.</rtc></rtc></rtc></rtc></rtc></rtc></rtc></rtc></ruby> <ruby><rtc lang="grc" translate="no">τὸν δὲ δολοφρονέουσα προσηύδα πότνια Ἥρη: <rtc lang="grc" translate="no">ἔρχομαι ὀψομένη πολυφόρβου πείρατα γαίης, <rtc lang="grc" translate="no">Ὠκεανόν τε θεῶν γένεσιν καὶ μητέρα Τηθύν, <rtc lang="grc" translate="no">οἵ με σφοῖσι δόμοισιν ἐὺ̈ τρέφον ἠδ' ἀτίταλλον: <rtc lang="grc" translate="no">τοὺς εἶμ' ὀψομένη, καί σφ' ἄκριτα νείκεα λύσω: <rtc lang="grc" translate="no">ἤδη γὰρ δηρὸν χρόνον ἀλλήλων ἀπέχονται <rtc lang="grc" translate="no">εὐνῆς καὶ φιλότητος, ἐπεὶ χόλος ἔμπεσε θυμῷ. <rtc lang="grc" translate="no">ἵπποι δ' ἐν πρυμνωρείῃ πολυπίδακος Ἴδης <rtc lang="grc" translate="no">ἑστᾶσ', οἵ μ' οἴσουσιν ἐπὶ τραφερήν τε καὶ ὑγρήν. <rtc lang="grc" translate="no">νῦν δὲ σεῦ εἵνεκα δεῦρο κατ' Οὐλύμπου τόδ' ἱκάνω, <rtc lang="grc" translate="no">μή πώς μοι μετέπειτα χολώσεαι, αἴ κε σιωπῇ <rtc lang="grc" translate="no">οἴχωμαι πρὸς δῶμα βαθυρρόου Ὠκεανοῖο. <rtc lang="grc" translate="no">τὴν δ' ἀπαμειβόμενος προσέφη νεφεληγερέτα Ζεύς: <rtc lang="grc" translate="no">Ἥρη κεῖσε μὲν ἔστι καὶ ὕστερον ὁρμηθῆναι, <rtc lang="grc" translate="no">νῶϊ δ' ἄγ' ἐν φιλότητι τραπείομεν εὐνηθέντε. <rtc lang="grc" translate="no">οὐ γάρ πώ ποτέ μ' ὧδε θεᾶς ἔρος οὐδὲ γυναικὸς <rtc lang="grc" translate="no">θυμὸν ἐνὶ στήθεσσι περιπροχυθεὶς ἐδάμασσεν, <rtc lang="grc" translate="no">οὐδ' ὁπότ' ἠρασάμην Ἰξιονίης ἀλόχοιο, <rtc lang="grc" translate="no">ἣ τέκε Πειρίθοον θεόφιν μήστωρ' ἀτάλαντον: <rtc lang="grc" translate="no">οὐδ' ὅτε περ Δανάης καλλισφύρου Ἀκρισιώνης, <rtc lang="grc" translate="no">ἣ τέκε Περσῆα πάντων ἀριδείκετον ἀνδρῶν: <rtc lang="grc" translate="no">οὐδ' ὅτε Φοίνικος κούρης τηλεκλειτοῖο, <rtc lang="grc" translate="no">ἣ τέκε μοι Μίνων τε καὶ ἀντίθεον Ῥαδάμανθυν: <rtc lang="grc" translate="no">οὐδ' ὅτε περ Σεμέλης οὐδ' Ἀλκμήνης ἐνὶ Θήβῃ, <rtc lang="grc" translate="no">ἥ ῥ' Ἡρακλῆα κρατερόφρονα γείνατο παῖδα: <rtc lang="grc" translate="no">ἣ δὲ Διώνυσον Σεμέλη τέκε χάρμα βροτοῖσιν: <rtc lang="grc" translate="no">οὐδ' ὅτε Δήμητρος καλλιπλοκάμοιο ἀνάσσης, <rtc lang="grc" translate="no">οὐδ' ὁπότε Λητοῦς ἐρικυδέος, οὐδὲ σεῦ αὐτῆς, <rtc lang="grc" translate="no">ὡς σέο νῦν ἔραμαι καί με γλυκὺς ἵμερος αἱρεῖ.</rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></ruby> <ruby><rtc lang="grc" translate="no">τὸν δὲ δολοφρονέουσα προσηύδα πότνια Ἥρη: <rtc lang="grc" translate="no">αἰνότατε Κρονίδη ποῖον τὸν μῦθον ἔειπες. <rtc lang="grc" translate="no">εἰ νῦν ἐν φιλότητι λιλαίεαι εὐνηθῆναι <rtc lang="grc" translate="no">Ἴδης ἐν κορυφῇσι, τὰ δὲ προπέφανται ἅπαντα: <rtc lang="grc" translate="no">πῶς κ' ἔοι εἴ τις νῶϊ θεῶν αἰειγενετάων <rtc lang="grc" translate="no">εὕδοντ' ἀθρήσειε, θεοῖσι δὲ πᾶσι μετελθὼν <rtc lang="grc" translate="no">πεφράδοι; οὐκ ἂν ἔγωγε τεὸν πρὸς δῶμα νεοίμην <rtc lang="grc" translate="no">ἐξ εὐνῆς ἀνστᾶσα, νεμεσσητὸν δέ κεν εἴη. <rtc lang="grc" translate="no">ἀλλ' εἰ δή ῥ' ἐθέλεις καί τοι φίλον ἔπλετο θυμῷ, <rtc lang="grc" translate="no">ἔστιν τοι θάλαμος, τόν τοι φίλος υἱὸς ἔτευξεν <rtc lang="grc" translate="no">Ἥφαιστος, πυκινὰς δὲ θύρας σταθμοῖσιν ἐπῆρσεν: <rtc lang="grc" translate="no">ἔνθ' ἴομεν κείοντες, ἐπεί νύ τοι εὔαδεν εὐνή.</rtc></rtc></rtc></rtc></rtc></rtc></rtc></rtc></rtc></rtc></rtc></rtc></ruby> <ruby><rtc lang="grc" translate="no">τὴν δ' ἀπαμειβόμενος προσέφη νεφεληγερέτα Ζεύς: <rtc lang="grc" translate="no">Ἥρη μήτε θεῶν τό γε δείδιθι μήτέ τιν' ἀνδρῶν <rtc lang="grc" translate="no">ὄψεσθαι: τοῖόν τοι ἐγὼ νέφος ἀμφικαλύψω <rtc lang="grc" translate="no">χρύσεον: οὐδ' ἂν νῶϊ διαδράκοι Ἠέλιός περ, <rtc lang="grc" translate="no">οὗ τε καὶ ὀξύτατον πέλεται φάος εἰσοράασθαι.</rtc></rtc></rtc></rtc></rtc></ruby> <ruby><rtc lang="grc" translate="no">ἦ ῥα καὶ ἀγκὰς ἔμαρπτε Κρόνου παῖς ἣν παράκοιτιν: <rtc lang="grc" translate="no">τοῖσι δ' ὑπὸ χθὼν δῖα φύεν νεοθηλέα ποίην, <rtc lang="grc" translate="no">λωτόν θ' ἑρσήεντα ἰδὲ κρόκον ἠδ' ὑάκινθον <rtc lang="grc" translate="no">πυκνὸν καὶ μαλακόν, ὃς ἀπὸ χθονὸς ὑψόσ' ἔεργε. <rtc lang="grc" translate="no">τῷ ἔνι λεξάσθην, ἐπὶ δὲ νεφέλην ἕσσαντο <rtc lang="grc" translate="no">καλὴν χρυσείην: στιλπναὶ δ' ἀπέπιπτον ἔερσαι. <rtc lang="grc" translate="no">ὣς ὃ μὲν ἀτρέμας εὗδε πατὴρ ἀνὰ Γαργάρῳ ἄκρῳ, <rtc lang="grc" translate="no">ὕπνῳ καὶ φιλότητι δαμείς, ἔχε δ' ἀγκὰς ἄκοιτιν: <rtc lang="grc" translate="no">βῆ δὲ θέειν ἐπὶ νῆας Ἀχαιῶν νήδυμος Ὕπνος <rtc lang="grc" translate="no">ἀγγελίην ἐρέων γαιηόχῳ ἐννοσιγαίῳ: <rtc lang="grc" translate="no">ἀγχοῦ δ' ἱστάμενος ἔπεα πτερόεντα προσηύδα: <rtc lang="grc" translate="no">πρόφρων νῦν Δαναοῖσι Ποσείδαον ἐπάμυνε, <rtc lang="grc" translate="no">καί σφιν κῦδος ὄπαζε μίνυνθά περ, ὄφρ' ἔτι εὕδει <rtc lang="grc" translate="no">Ζεύς, ἐπεὶ αὐτῷ ἐγὼ μαλακὸν περὶ κῶμ' ἐκάλυψα: <rtc lang="grc" translate="no">Ἥρη δ' ἐν φιλότητι παρήπαφεν εὐνηθῆναι.</rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></ruby> <ruby><rtc lang="grc" translate="no">ὣς εἰπὼν ὃ μὲν ᾤχετ' ἐπὶ κλυτὰ φῦλ' ἀνθρώπων, <rtc lang="grc" translate="no">τὸν δ' ἔτι μᾶλλον ἀνῆκεν ἀμυνέμεναι Δαναοῖσιν. <rtc lang="grc" translate="no">αὐτίκα δ' ἐν πρώτοισι μέγα προθορὼν ἐκέλευσεν: <rtc lang="grc" translate="no">Ἀργεῖοι καὶ δ' αὖτε μεθίεμεν Ἕκτορι νίκην <rtc lang="grc" translate="no">Πριαμίδῃ, ἵνα νῆας ἕλῃ καὶ κῦδος ἄρηται; <rtc lang="grc" translate="no">ἀλλ' ὃ μὲν οὕτω φησὶ καὶ εὔχεται οὕνεκ' Ἀχιλλεὺς <rtc lang="grc" translate="no">νηυσὶν ἔπι γλαφυρῇσι μένει κεχολωμένος ἦτορ: <rtc lang="grc" translate="no">κείνου δ' οὔ τι λίην ποθὴ ἔσσεται, εἴ κεν οἳ ἄλλοι <rtc lang="grc" translate="no">ἡμεῖς ὀτρυνώμεθ' ἀμυνέμεν ἀλλήλοισιν. <rtc lang="grc" translate="no">ἀλλ' ἄγεθ' ὡς ἂν ἐγὼ εἴπω πειθώμεθα πάντες: <rtc lang="grc" translate="no">ἀσπίδες ὅσσαι ἄρισται ἐνὶ στρατῷ ἠδὲ μέγισται <rtc lang="grc" translate="no">ἑσσάμενοι, κεφαλὰς δὲ παναίθῃσιν κορύθεσσι <rtc lang="grc" translate="no">κρύψαντες, χερσίν τε τὰ μακρότατ' ἔγχε' ἑλόντες <rtc lang="grc" translate="no">ἴομεν: αὐτὰρ ἐγὼν ἡγήσομαι, οὐδ' ἔτι φημὶ <rtc lang="grc" translate="no">Ἕκτορα Πριαμίδην μενέειν μάλα περ μεμαῶτα. <rtc lang="grc" translate="no">ὃς δέ κ' ἀνὴρ μενέχαρμος, ἔχει δ' ὀλίγον σάκος ὤμῳ, <rtc lang="grc" translate="no">χείρονι φωτὶ δότω, ὃ δ' ἐν ἀσπίδι μείζονι δύτω. <rtc lang="grc" translate="no">ὣς ἔφαθ', οἳ δ' ἄρα τοῦ μάλα μὲν κλύον ἠδὲ πίθοντο: <rtc lang="grc" translate="no">τοὺς δ' αὐτοὶ βασιλῆες ἐκόσμεον οὐτάμενοί περ <rtc lang="grc" translate="no">Τυδεί̈δης Ὀδυσεύς τε καὶ Ἀτρεί̈δης Ἀγαμέμνων: <rtc lang="grc" translate="no">οἰχόμενοι δ' ἐπὶ πάντας ἀρήϊα τεύχε' ἄμειβον: <rtc lang="grc" translate="no">ἐσθλὰ μὲν ἐσθλὸς ἔδυνε, χέρεια δὲ χείρονι δόσκεν. <rtc lang="grc" translate="no">αὐτὰρ ἐπεί ῥ' ἕσσαντο περὶ χροὶ̈ νώροπα χαλκὸν <rtc lang="grc" translate="no">βάν ῥ' ἴμεν: ἦρχε δ' ἄρά σφι Ποσειδάων ἐνοσίχθων <rtc lang="grc" translate="no">δεινὸν ἄορ τανύηκες ἔχων ἐν χειρὶ παχείῃ <rtc lang="grc" translate="no">εἴκελον ἀστεροπῇ: τῷ δ' οὐ θέμις ἐστὶ μιγῆναι <rtc lang="grc" translate="no">ἐν δαὶ̈ λευγαλέῃ, ἀλλὰ δέος ἰσχάνει ἄνδρας.</rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></ruby> <ruby><rtc lang="grc" translate="no">Τρῶας δ' αὖθ' ἑτέρωθεν ἐκόσμει φαίδιμος Ἕκτωρ. <rtc lang="grc" translate="no">δή ῥα τότ' αἰνοτάτην ἔριδα πτολέμοιο τάνυσσαν <rtc lang="grc" translate="no">κυανοχαῖτα Ποσειδάων καὶ φαίδιμος Ἕκτωρ, <rtc lang="grc" translate="no">ἤτοι ὃ μὲν Τρώεσσιν, ὃ δ' Ἀργείοισιν ἀρήγων. <rtc lang="grc" translate="no">ἐκλύσθη δὲ θάλασσα ποτὶ κλισίας τε νέας τε <rtc lang="grc" translate="no">Ἀργείων: οἳ δὲ ξύνισαν μεγάλῳ ἀλαλητῷ. <rtc lang="grc" translate="no">οὔτε θαλάσσης κῦμα τόσον βοάᾳ ποτὶ χέρσον <rtc lang="grc" translate="no">ποντόθεν ὀρνύμενον πνοιῇ Βορέω ἀλεγεινῇ: <rtc lang="grc" translate="no">οὔτε πυρὸς τόσσός γε ποτὶ βρόμος αἰθομένοιο <rtc lang="grc" translate="no">οὔρεος ἐν βήσσῃς, ὅτε τ' ὤρετο καιέμεν ὕλην: <rtc lang="grc" translate="no">οὔτ' ἄνεμος τόσσόν γε περὶ δρυσὶν ὑψικόμοισι <rtc lang="grc" translate="no">ἠπύει, ὅς τε μάλιστα μέγα βρέμεται χαλεπαίνων, <rtc lang="grc" translate="no">ὅσση ἄρα Τρώων καὶ Ἀχαιῶν ἔπλετο φωνὴ <rtc lang="grc" translate="no">δεινὸν ἀϋσάντων, ὅτ' ἐπ' ἀλλήλοισιν ὄρουσαν.</rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></ruby> <ruby><rtc lang="grc" translate="no">Αἴαντος δὲ πρῶτος ἀκόντισε φαίδιμος Ἕκτωρ <rtc lang="grc" translate="no">ἔγχει, ἐπεὶ τέτραπτο πρὸς ἰθύ οἱ, οὐδ' ἀφάμαρτε, <rtc lang="grc" translate="no">τῇ ῥα δύω τελαμῶνε περὶ στήθεσσι τετάσθην, <rtc lang="grc" translate="no">ἤτοι ὃ μὲν σάκεος, ὃ δὲ φασγάνου ἀργυροήλου: <rtc lang="grc" translate="no">τώ οἱ ῥυσάσθην τέρενα χρόα. χώσατο δ' Ἕκτωρ, <rtc lang="grc" translate="no">ὅττί ῥά οἱ βέλος ὠκὺ ἐτώσιον ἔκφυγε χειρός, <rtc lang="grc" translate="no">ἂψ δ' ἑτάρων εἰς ἔθνος ἐχάζετο κῆρ' ἀλεείνων. <rtc lang="grc" translate="no">τὸν μὲν ἔπειτ' ἀπιόντα μέγας Τελαμώνιος Αἴας <rtc lang="grc" translate="no">χερμαδίῳ, τά ῥα πολλὰ θοάων ἔχματα νηῶν <rtc lang="grc" translate="no">πὰρ ποσὶ μαρναμένων ἐκυλίνδετο, τῶν ἓν ἀείρας <rtc lang="grc" translate="no">στῆθος βεβλήκει ὑπὲρ ἄντυγος ἀγχόθι δειρῆς, <rtc lang="grc" translate="no">στρόμβον δ' ὣς ἔσσευε βαλών, περὶ δ' ἔδραμε πάντῃ. <rtc lang="grc" translate="no">ὡς δ' ὅθ' ὑπὸ πληγῆς πατρὸς Διὸς ἐξερίπῃ δρῦς <rtc lang="grc" translate="no">πρόρριζος, δεινὴ δὲ θεείου γίγνεται ὀδμὴ <rtc lang="grc" translate="no">ἐξ αὐτῆς, τὸν δ' οὔ περ ἔχει θράσος ὅς κεν ἴδηται <rtc lang="grc" translate="no">ἐγγὺς ἐών, χαλεπὸς δὲ Διὸς μεγάλοιο κεραυνός, <rtc lang="grc" translate="no">ὣς ἔπεσ' Ἕκτορος ὦκα χαμαὶ μένος ἐν κονίῃσι: <rtc lang="grc" translate="no">χειρὸς δ' ἔκβαλεν ἔγχος, ἐπ' αὐτῷ δ' ἀσπὶς ἑάφθη <rtc lang="grc" translate="no">καὶ κόρυς, ἀμφὶ δέ οἱ βράχε τεύχεα ποικίλα χαλκῷ. <rtc lang="grc" translate="no">οἳ δὲ μέγα ἰάχοντες ἐπέδραμον υἷες Ἀχαιῶν <rtc lang="grc" translate="no">ἐλπόμενοι ἐρύεσθαι, ἀκόντιζον δὲ θαμειὰς <rtc lang="grc" translate="no">αἰχμάς: ἀλλ' οὔ τις ἐδυνήσατο ποιμένα λαῶν <rtc lang="grc" translate="no">οὐτάσαι οὐδὲ βαλεῖν: πρὶν γὰρ περίβησαν ἄριστοι <rtc lang="grc" translate="no">Πουλυδάμας τε καὶ Αἰνείας καὶ δῖος Ἀγήνωρ <rtc lang="grc" translate="no">Σαρπηδών τ' ἀρχὸς Λυκίων καὶ Γλαῦκος ἀμύμων. <rtc lang="grc" translate="no">τῶν δ' ἄλλων οὔ τίς εὑ ἀκήδεσεν, ἀλλὰ πάροιθεν <rtc lang="grc" translate="no">ἀσπίδας εὐκύκλους σχέθον αὐτοῦ. τὸν δ' ἄρ' ἑταῖροι <rtc lang="grc" translate="no">χερσὶν ἀείραντες φέρον ἐκ πόνου, ὄφρ' ἵκεθ' ἵππους <rtc lang="grc" translate="no">ὠκέας, οἵ οἱ ὄπισθε μάχης ἠδὲ πτολέμοιο <rtc lang="grc" translate="no">ἕστασαν ἡνίοχόν τε καὶ ἅρματα ποικίλ' ἔχοντες: <rtc lang="grc" translate="no">οἳ τόν γε προτὶ ἄστυ φέρον βαρέα στενάχοντα.</rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></ruby> <ruby><rtc lang="grc" translate="no">ἀλλ' ὅτε δὴ πόρον ἷξον ἐϋρρεῖος ποταμοῖο <rtc lang="grc" translate="no">Ξάνθου δινήεντος, ὃν ἀθάνατος τέκετο Ζεύς, <rtc lang="grc" translate="no">ἔνθά μιν ἐξ ἵππων πέλασαν χθονί, κὰδ δέ οἱ ὕδωρ <rtc lang="grc" translate="no">χεῦαν: ὃ δ' ἀμπνύνθη καὶ ἀνέδρακεν ὀφθαλμοῖσιν, <rtc lang="grc" translate="no">ἑζόμενος δ' ἐπὶ γοῦνα κελαινεφὲς αἷμ' ἀπέμεσσεν: <rtc lang="grc" translate="no">αὖτις δ' ἐξοπίσω πλῆτο χθονί, τὼ δέ οἱ ὄσσε <rtc lang="grc" translate="no">νὺξ ἐκάλυψε μέλαινα: βέλος δ' ἔτι θυμὸν ἐδάμνα.</rtc></rtc></rtc></rtc></rtc></rtc></rtc></ruby> <ruby><rtc lang="grc" translate="no">Ἀργεῖοι δ' ὡς οὖν ἴδον Ἕκτορα νόσφι κιόντα <rtc lang="grc" translate="no">μᾶλλον ἐπὶ Τρώεσσι θόρον, μνήσαντο δὲ χάρμης. <rtc lang="grc" translate="no">ἔνθα πολὺ πρώτιστος Ὀϊλῆος ταχὺς Αἴας <rtc lang="grc" translate="no">Σάτνιον οὔτασε δουρὶ μετάλμενος ὀξυόεντι <rtc lang="grc" translate="no">Ἠνοπίδην, ὃν ἄρα νύμφη τέκε νηὶ̈ς ἀμύμων <rtc lang="grc" translate="no">Ἤνοπι βουκολέοντι παρ' ὄχθας Σατνιόεντος. <rtc lang="grc" translate="no">τὸν μὲν Ὀϊλιάδης δουρὶ κλυτὸς ἐγγύθεν ἐλθὼν <rtc lang="grc" translate="no">οὖτα κατὰ λαπάρην: ὃ δ' ἀνετράπετ', ἀμφὶ δ' ἄρ' αὐτῷ <rtc lang="grc" translate="no">Τρῶες καὶ Δαναοὶ σύναγον κρατερὴν ὑσμίνην. <rtc lang="grc" translate="no">τῷ δ' ἐπὶ Πουλυδάμας ἐγχέσπαλος ἦλθεν ἀμύντωρ <rtc lang="grc" translate="no">Πανθοί̈δης, βάλε δὲ Προθοήνορα δεξιὸν ὦμον <rtc lang="grc" translate="no">υἱὸν Ἀρηϊλύκοιο, δι' ὤμου δ' ὄβριμον ἔγχος <rtc lang="grc" translate="no">ἔσχεν, ὃ δ' ἐν κονίῃσι πεσὼν ἕλε γαῖαν ἀγοστῷ. <rtc lang="grc" translate="no">Πουλυδάμας δ' ἔκπαγλον ἐπεύξατο μακρὸν ἀύ̈σας: <rtc lang="grc" translate="no">οὐ μὰν αὖτ' ὀί̈ω μεγαθύμου Πανθοί̈δαο <rtc lang="grc" translate="no">χειρὸς ἄπο στιβαρῆς ἅλιον πηδῆσαι ἄκοντα, <rtc lang="grc" translate="no">ἀλλά τις Ἀργείων κόμισε χροί̈, καί μιν ὀί̈ω <rtc lang="grc" translate="no">αὐτῷ σκηπτόμενον κατίμεν δόμον Ἄϊδος εἴσω.</rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></ruby> <ruby><rtc lang="grc" translate="no">ὣς ἔφατ', Ἀργείοισι δ' ἄχος γένετ' εὐξαμένοιο: <rtc lang="grc" translate="no">Αἴαντι δὲ μάλιστα δαί̈φρονι θυμὸν ὄρινε <rtc lang="grc" translate="no">τῷ Τελαμωνιάδῃ: τοῦ γὰρ πέσεν ἄγχι μάλιστα. <rtc lang="grc" translate="no">καρπαλίμως δ' ἀπιόντος ἀκόντισε δουρὶ φαεινῷ. <rtc lang="grc" translate="no">Πουλυδάμας δ' αὐτὸς μὲν ἀλεύατο κῆρα μέλαιναν <rtc lang="grc" translate="no">λικριφὶς ἀί̈ξας, κόμισεν δ' Ἀντήνορος υἱὸς <rtc lang="grc" translate="no">Ἀρχέλοχος: τῷ γάρ ῥα θεοὶ βούλευσαν ὄλεθρον. <rtc lang="grc" translate="no">τόν ῥ' ἔβαλεν κεφαλῆς τε καὶ αὐχένος ἐν συνεοχμῷ, <rtc lang="grc" translate="no">νείατον ἀστράγαλον, ἀπὸ δ' ἄμφω κέρσε τένοντε: <rtc lang="grc" translate="no">τοῦ δὲ πολὺ προτέρη κεφαλὴ στόμα τε ῥῖνές τε <rtc lang="grc" translate="no">οὔδεϊ πλῆντ' ἤ περ κνῆμαι καὶ γοῦνα πεσόντος. <rtc lang="grc" translate="no">Αἴας δ' αὖτ' ἐγέγωνεν ἀμύμονι Πουλυδάμαντι: <rtc lang="grc" translate="no">φράζεο Πουλυδάμα καί μοι νημερτὲς ἐνίσπες <rtc lang="grc" translate="no">ἦ ῥ' οὐχ οὗτος ἀνὴρ Προθοήνορος ἀντὶ πεφάσθαι <rtc lang="grc" translate="no">ἄξιος; οὐ μέν μοι κακὸς εἴδεται οὐδὲ κακῶν ἔξ, <rtc lang="grc" translate="no">ἀλλὰ κασίγνητος Ἀντήνορος ἱπποδάμοιο <rtc lang="grc" translate="no">ἢ πάϊς: αὐτῷ γὰρ γενεὴν ἄγχιστα ἐῴκει.</rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></ruby> <ruby><rtc lang="grc" translate="no">ἦ ῥ' εὖ γιγνώσκων, Τρῶας δ' ἄχος ἔλλαβε θυμόν. <rtc lang="grc" translate="no">ἔνθ' Ἀκάμας Πρόμαχον Βοιώτιον οὔτασε δουρὶ <rtc lang="grc" translate="no">ἀμφὶ κασιγνήτῳ βεβαώς: ὃ δ' ὕφελκε ποδοῖιν. <rtc lang="grc" translate="no">τῷ δ' Ἀκάμας ἔκπαγλον ἐπεύξατο μακρὸν ἀύ̈σας: <rtc lang="grc" translate="no">Ἀργεῖοι ἰόμωροι ἀπειλάων ἀκόρητοι <rtc lang="grc" translate="no">οὔ θην οἴοισίν γε πόνος τ' ἔσεται καὶ ὀϊζὺς <rtc lang="grc" translate="no">ἡμῖν, ἀλλά ποθ' ὧδε κατακτενέεσθε καὶ ὔμμες. <rtc lang="grc" translate="no">φράζεσθ' ὡς ὑμῖν Πρόμαχος δεδμημένος εὕδει <rtc lang="grc" translate="no">ἔγχει ἐμῷ, ἵνα μή τι κασιγνήτοιό γε ποινὴ <rtc lang="grc" translate="no">δηρὸν ἄτιτος ἔῃ: τὼ καί κέ τις εὔχεται ἀνὴρ <rtc lang="grc" translate="no">γνωτὸν ἐνὶ μεγάροισιν ἀρῆς ἀλκτῆρα λιπέσθαι.</rtc></rtc></rtc></rtc></rtc></rtc></rtc></rtc></rtc></rtc></rtc></ruby> <ruby><rtc lang="grc" translate="no">ὣς ἔφατ', Ἀργείοισι δ' ἄχος γένετ' εὐξαμένοιο: <rtc lang="grc" translate="no">Πηνέλεῳ δὲ μάλιστα δαί̈φρονι θυμὸν ὄρινεν: <rtc lang="grc" translate="no">ὁρμήθη δ' Ἀκάμαντος: ὃ δ' οὐχ ὑπέμεινεν ἐρωὴν <rtc lang="grc" translate="no">Πηνελέωο ἄνακτος: ὃ δ' οὔτασεν Ἰλιονῆα <rtc lang="grc" translate="no">υἱὸν Φόρβαντος πολυμήλου, τόν ῥα μάλιστα <rtc lang="grc" translate="no">Ἑρμείας Τρώων ἐφίλει καὶ κτῆσιν ὄπασσε: <rtc lang="grc" translate="no">τῷ δ' ἄρ' ὑπὸ μήτηρ μοῦνον τέκεν Ἰλιονῆα. <rtc lang="grc" translate="no">τὸν τόθ' ὑπ' ὀφρύος οὖτα κατ' ὀφθαλμοῖο θέμεθλα, <rtc lang="grc" translate="no">ἐκ δ' ὦσε γλήνην: δόρυ δ' ὀφθαλμοῖο διὰ πρὸ <rtc lang="grc" translate="no">καὶ διὰ ἰνίου ἦλθεν, ὃ δ' ἕζετο χεῖρε πετάσσας <rtc lang="grc" translate="no">ἄμφω: Πηνέλεως δὲ ἐρυσσάμενος ξίφος ὀξὺ <rtc lang="grc" translate="no">αὐχένα μέσσον ἔλασσεν, ἀπήραξεν δὲ χαμᾶζε <rtc lang="grc" translate="no">αὐτῇ σὺν πήληκι κάρη: ἔτι δ' ὄβριμον ἔγχος <rtc lang="grc" translate="no">ἦεν ἐν ὀφθαλμῷ: ὃ δὲ φὴ κώδειαν ἀνασχὼν <rtc lang="grc" translate="no">πέφραδέ τε Τρώεσσι καὶ εὐχόμενος ἔπος ηὔδα: <rtc lang="grc" translate="no">εἰπέμεναί μοι Τρῶες ἀγαυοῦ Ἰλιονῆος <rtc lang="grc" translate="no">πατρὶ φίλῳ καὶ μητρὶ γοήμεναι ἐν μεγάροισιν: <rtc lang="grc" translate="no">οὐδὲ γὰρ ἣ Προμάχοιο δάμαρ Ἀλεγηνορίδαο <rtc lang="grc" translate="no">ἀνδρὶ φίλῳ ἐλθόντι γανύσσεται, ὁππότε κεν δὴ <rtc lang="grc" translate="no">ἐκ Τροίης σὺν νηυσὶ νεώμεθα κοῦροι Ἀχαιῶν.</rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></ruby> <ruby><rtc lang="grc" translate="no">ὣς φάτο, τοὺς δ' ἄρα πάντας ὑπὸ τρόμος ἔλλαβε γυῖα, <rtc lang="grc" translate="no">πάπτηνεν δὲ ἕκαστος ὅπῃ φύγοι αἰπὺν ὄλεθρον.</rtc></rtc></ruby> <ruby><rtc lang="grc" translate="no">ἔσπετε νῦν μοι Μοῦσαι Ὀλύμπια δώματ' ἔχουσαι <rtc lang="grc" translate="no">ὅς τις δὴ πρῶτος βροτόεντ' ἀνδράγρι' Ἀχαιῶν <rtc lang="grc" translate="no">ἤρατ', ἐπεί ῥ' ἔκλινε μάχην κλυτὸς ἐννοσίγαιος. <rtc lang="grc" translate="no">Αἴας ῥα πρῶτος Τελαμώνιος Ὕρτιον οὖτα <rtc lang="grc" translate="no">Γυρτιάδην Μυσῶν ἡγήτορα καρτεροθύμων: <rtc lang="grc" translate="no">Φάλκην δ' Ἀντίλοχος καὶ Μέρμερον ἐξενάριξε: <rtc lang="grc" translate="no">Μηριόνης δὲ Μόρυν τε καὶ Ἱπποτίωνα κατέκτα, <rtc lang="grc" translate="no">Τεῦκρος δὲ Προθόωνά τ' ἐνήρατο καὶ Περιφήτην: <rtc lang="grc" translate="no">Ἀτρεί̈δης δ' ἄρ' ἔπειθ' Ὑπερήνορα ποιμένα λαῶν <rtc lang="grc" translate="no">οὖτα κατὰ λαπάρην, διὰ δ' ἔντερα χαλκὸς ἄφυσσε <rtc lang="grc" translate="no">δῃώσας: ψυχὴ δὲ κατ' οὐταμένην ὠτειλὴν <rtc lang="grc" translate="no">ἔσσυτ' ἐπειγομένη, τὸν δὲ σκότος ὄσσε κάλυψε. <rtc lang="grc" translate="no">πλείστους δ' Αἴας εἷλεν Ὀϊλῆος ταχὺς υἱός: <rtc lang="grc" translate="no">οὐ γάρ οἵ τις ὁμοῖος ἐπισπέσθαι ποσὶν ἦεν <rtc lang="grc" translate="no">ἀνδρῶν τρεσσάντων, ὅτε τε Ζεὺς ἐν φόβον ὄρσῃ.</rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></ruby></ol><nav><a href="#!/" rel="contents">Table of Contents</a> <a href="#!/iliad/book13/" rel="prev">Previous</a> <a href="#!/iliad/book15/" rel="next">Next</a></nav></section><small>Translated by <u>Samuel Butler</u>, <span itemprop="copyrightYear">1898</span>.<br/>Original Greek and English translation are in public domain.</small></article>