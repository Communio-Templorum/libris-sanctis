<h2>Book 12</h2><ruby><rtc lang="grc" translate="no">ὣς ὃ μὲν ἐν κλισίῃσι Μενοιτίου ἄλκιμος υἱὸς<br/>ἰᾶτ' Εὐρύπυλον βεβλημένον: οἳ δὲ μάχοντο<br/>Ἀργεῖοι καὶ Τρῶες ὁμιλαδόν: οὐδ' ἄρ' ἔμελλε<br/>τάφρος ἔτι σχήσειν Δαναῶν καὶ τεῖχος ὕπερθεν<br/>εὐρύ, τὸ ποιήσαντο νεῶν ὕπερ, ἀμφὶ δὲ τάφρον<br/>ἤλασαν: οὐδὲ θεοῖσι δόσαν κλειτὰς ἑκατόμβας:<br/>ὄφρά σφιν νῆάς τε θοὰς καὶ ληί̈δα πολλὴν<br/>ἐντὸς ἔχον ῥύοιτο: θεῶν δ' ἀέκητι τέτυκτο<br/>ἀθανάτων: τὸ καὶ οὔ τι πολὺν χρόνον ἔμπεδον ἦεν.<br/>ὄφρα μὲν Ἕκτωρ ζωὸς ἔην καὶ μήνι' Ἀχιλλεὺς<br/>καὶ Πριάμοιο ἄνακτος ἀπόρθητος πόλις ἔπλεν,<br/>τόφρα δὲ καὶ μέγα τεῖχος Ἀχαιῶν ἔμπεδον ἦεν.<br/>αὐτὰρ ἐπεὶ κατὰ μὲν Τρώων θάνον ὅσσοι ἄριστοι,<br/>πολλοὶ δ' Ἀργείων οἳ μὲν δάμεν, οἳ δὲ λίποντο,<br/>πέρθετο δὲ Πριάμοιο πόλις δεκάτῳ ἐνιαυτῷ,<br/>Ἀργεῖοι δ' ἐν νηυσὶ φίλην ἐς πατρίδ' ἔβησαν,<br/>δὴ τότε μητιόωντο Ποσειδάων καὶ Ἀπόλλων<br/>τεῖχος ἀμαλδῦναι ποταμῶν μένος εἰσαγαγόντες.<br/>ὅσσοι ἀπ' Ἰδαίων ὀρέων ἅλα δὲ προρέουσι,<br/>Ῥῆσός θ' Ἑπτάπορός τε Κάρησός τε Ῥοδίος τε<br/>Γρήνικός τε καὶ Αἴσηπος δῖός τε Σκάμανδρος<br/>καὶ Σιμόεις, ὅθι πολλὰ βοάγρια καὶ τρυφάλειαι<br/>κάππεσον ἐν κονίῃσι καὶ ἡμιθέων γένος ἀνδρῶν:<br/>τῶν πάντων ὁμόσε στόματ' ἔτραπε Φοῖβος Ἀπόλλων,<br/>ἐννῆμαρ δ' ἐς τεῖχος ἵει ῥόον: ὗε δ' ἄρα Ζεὺς<br/>συνεχές, ὄφρά κε θᾶσσον ἁλίπλοα τείχεα θείη.<br/>αὐτὸς δ' ἐννοσίγαιος ἔχων χείρεσσι τρίαιναν<br/>ἡγεῖτ', ἐκ δ' ἄρα πάντα θεμείλια κύμασι πέμπε<br/>φιτρῶν καὶ λάων, τὰ θέσαν μογέοντες Ἀχαιοί,<br/>λεῖα δ' ἐποίησεν παρ' ἀγάρροον Ἑλλήσποντον,<br/>αὖτις δ' ἠϊόνα μεγάλην ψαμάθοισι κάλυψε<br/>τεῖχος ἀμαλδύνας: ποταμοὺς δ' ἔτρεψε νέεσθαι<br/>κὰρ ῥόον, ᾗ περ πρόσθεν ἵεν καλλίρροον ὕδωρ.<br/>ὣς ἄρ' ἔμελλον ὄπισθε Ποσειδάων καὶ Ἀπόλλων<br/>θησέμεναι: τότε δ' ἀμφὶ μάχη ἐνοπή τε δεδήει<br/>τεῖχος ἐύ̈δμητον, κανάχιζε δὲ δούρατα πύργων<br/>βαλλόμεν': Ἀργεῖοι δὲ Διὸς μάστιγι δαμέντες<br/>νηυσὶν ἔπι γλαφυρῇσιν ἐελμένοι ἰσχανόωντο<br/>Ἕκτορα δειδιότες, κρατερὸν μήστωρα φόβοιο:<br/>αὐτὰρ ὅ γ' ὡς τὸ πρόσθεν ἐμάρνατο ἶσος ἀέλλῃ:<br/>ὡς δ' ὅτ' ἂν ἔν τε κύνεσσι καὶ ἀνδράσι θηρευτῇσι<br/>κάπριος ἠὲ λέων στρέφεται σθένεϊ βλεμεαίνων:<br/>οἳ δέ τε πυργηδὸν σφέας αὐτοὺς ἀρτύναντες<br/>ἀντίον ἵστανται καὶ ἀκοντίζουσι θαμειὰς<br/>αἰχμὰς ἐκ χειρῶν: τοῦ δ' οὔ ποτε κυδάλιμον κῆρ<br/>ταρβεῖ οὐδὲ φοβεῖται, ἀγηνορίη δέ μιν ἔκτα:<br/>ταρφέα τε στρέφεται στίχας ἀνδρῶν πειρητίζων:<br/>ὅππῃ τ' ἰθύσῃ τῇ εἴκουσι στίχες ἀνδρῶν:<br/>ὣς Ἕκτωρ ἀν' ὅμιλον ἰὼν ἐλλίσσεθ' ἑταίρους<br/>τάφρον ἐποτρύνων διαβαινέμεν: οὐδέ οἱ ἵπποι<br/>τόλμων ὠκύποδες, μάλα δὲ χρεμέτιζον ἐπ' ἄκρῳ<br/>χείλει ἐφεσταότες: ἀπὸ γὰρ δειδίσσετο τάφρος<br/>εὐρεῖ', οὔτ' ἄρ' ὑπερθορέειν σχεδὸν οὔτε περῆσαι<br/>ῥηϊδίη: κρημνοὶ γὰρ ἐπηρεφέες περὶ πᾶσαν<br/>ἕστασαν ἀμφοτέρωθεν, ὕπερθεν δὲ σκολόπεσσιν<br/>ὀξέσιν ἠρήρει, τοὺς ἵστασαν υἷες Ἀχαιῶν<br/>πυκνοὺς καὶ μεγάλους δηί̈ων ἀνδρῶν ἀλεωρήν.<br/>ἔνθ' οὔ κεν ῥέα ἵππος ἐύ̈τροχον ἅρμα τιταίνων<br/>ἐσβαίη, πεζοὶ δὲ μενοίνεον εἰ τελέουσι.<br/>δὴ τότε Πουλυδάμας θρασὺν Ἕκτορα εἶπε παραστάς:<br/>Ἕκτορ τ' ἠδ' ἄλλοι Τρώων ἀγοὶ ἠδ' ἐπικούρων<br/>ἀφραδέως διὰ τάφρον ἐλαύνομεν ὠκέας ἵππους:<br/>ἣ δὲ μάλ' ἀργαλέη περάαν: σκόλοπες γὰρ ἐν αὐτῇ<br/>ὀξέες ἑστᾶσιν, ποτὶ δ' αὐτοὺς τεῖχος Ἀχαιῶν,<br/>ἔνθ' οὔ πως ἔστιν καταβήμεναι οὐδὲ μάχεσθαι<br/>ἱππεῦσι: στεῖνος γάρ, ὅθι τρώσεσθαι ὀί̈ω.<br/>εἰ μὲν γὰρ τοὺς πάγχυ κακὰ φρονέων ἀλαπάζει<br/>Ζεὺς ὑψιβρεμέτης, Τρώεσσι δὲ ἵετ' ἀρήγειν,<br/>ἦ τ' ἂν ἔγωγ' ἐθέλοιμι καὶ αὐτίκα τοῦτο γενέσθαι,<br/>νωνύμνους ἀπολέσθαι ἀπ' Ἄργεος ἐνθάδ' Ἀχαιούς:<br/>εἰ δέ χ' ὑποστρέψωσι, παλίωξις δὲ γένηται<br/>ἐκ νηῶν καὶ τάφρῳ ἐνιπλήξωμεν ὀρυκτῇ,<br/>οὐκέτ' ἔπειτ' ὀί̈ω οὐδ' ἄγγελον ἀπονέεσθαι<br/>ἄψορρον προτὶ ἄστυ ἑλιχθέντων ὑπ' Ἀχαιῶν.<br/>ἀλλ' ἄγεθ' ὡς ἂν ἐγὼ εἴπω πειθώμεθα πάντες:<br/>ἵππους μὲν θεράποντες ἐρυκόντων ἐπὶ τάφρῳ,<br/>αὐτοὶ δὲ πρυλέες σὺν τεύχεσι θωρηχθέντες<br/>Ἕκτορι πάντες ἑπώμεθ' ἀολλέες: αὐτὰρ Ἀχαιοὶ<br/>οὐ μενέουσ' εἰ δή σφιν ὀλέθρου πείρατ' ἐφῆπται.</rtc></ruby><ruby><rtc lang="grc" translate="no">ὣς φάτο Πουλυδάμας, ἅδε δ' Ἕκτορι μῦθος ἀπήμων,<br/>αὐτίκα δ' ἐξ ὀχέων σὺν τεύχεσιν ἆλτο χαμᾶζε.<br/>οὐδὲ μὲν ἄλλοι Τρῶες ἐφ' ἵππων ἠγερέθοντο,<br/>ἀλλ' ἀπὸ πάντες ὄρουσαν, ἐπεὶ ἴδον Ἕκτορα δῖον.<br/>ἡνιόχῳ μὲν ἔπειτα ἑῷ ἐπέτελλεν ἕκαστος<br/>ἵππους εὖ κατὰ κόσμον ἐρυκέμεν αὖθ' ἐπὶ τάφρῳ:<br/>οἳ δὲ διαστάντες σφέας αὐτοὺς ἀρτύναντες<br/>πένταχα κοσμηθέντες ἅμ' ἡγεμόνεσσιν ἕποντο.</rtc></ruby><ruby><rtc lang="grc" translate="no">οἳ μὲν ἅμ' Ἕκτορ' ἴσαν καὶ ἀμύμονι Πουλυδάμαντι,<br/>οἳ πλεῖστοι καὶ ἄριστοι ἔσαν, μέμασαν δὲ μάλιστα<br/>τεῖχος ῥηξάμενοι κοίλῃς ἐπὶ νηυσὶ μάχεσθαι.<br/>καί σφιν Κεβριόνης τρίτος εἵπετο: πὰρ δ' ἄρ' ὄχεσφιν<br/>ἄλλον Κεβριόναο χερείονα κάλλιπεν Ἕκτωρ.<br/>τῶν δ' ἑτέρων Πάρις ἦρχε καὶ Ἀλκάθοος καὶ Ἀγήνωρ,<br/>τῶν δὲ τρίτων Ἕλενος καὶ Δηί̈φοβος θεοειδὴς<br/>υἷε δύω Πριάμοιο: τρίτος δ' ἦν Ἄσιος ἥρως<br/>Ἄσιος Ὑρτακίδης, ὃν Ἀρίσβηθεν φέρον ἵπποι<br/>αἴθωνες μεγάλοι ποταμοῦ ἄπο Σελλήεντος.<br/>τῶν δὲ τετάρτων ἦρχεν ἐὺ̈ς πάϊς Ἀγχίσαο<br/>Αἰνείας, ἅμα τῷ γε δύω Ἀντήνορος υἷε<br/>Ἀρχέλοχός τ' Ἀκάμας τε μάχης εὖ εἰδότε πάσης.<br/>Σαρπηδὼν δ' ἡγήσατ' ἀγακλειτῶν ἐπικούρων,<br/>πρὸς δ' ἕλετο Γλαῦκον καὶ ἀρήϊον Ἀστεροπαῖον:<br/>οἳ γάρ οἱ εἴσαντο διακριδὸν εἶναι ἄριστοι<br/>τῶν ἄλλων μετά γ' αὐτόν: ὃ δ' ἔπρεπε καὶ διὰ πάντων.<br/>οἳ δ' ἐπεὶ ἀλλήλους ἄραρον τυκτῇσι βόεσσι<br/>βάν ῥ' ἰθὺς Δαναῶν λελιημένοι, οὐδ' ἔτ' ἔφαντο<br/>σχήσεσθ', ἀλλ' ἐν νηυσὶ μελαίνῃσιν πεσέεσθαι.<br/>ἔνθ' ἄλλοι Τρῶες τηλεκλειτοί τ' ἐπίκουροι<br/>βουλῇ Πουλυδάμαντος ἀμωμήτοιο πίθοντο:<br/>ἀλλ' οὐχ Ὑρτακίδης ἔθελ' Ἄσιος ὄρχαμος ἀνδρῶν<br/>αὖθι λιπεῖν ἵππους τε καὶ ἡνίοχον θεράποντα,<br/>ἀλλὰ σὺν αὐτοῖσιν πέλασεν νήεσσι θοῇσι<br/>νήπιος, οὐδ' ἄρ' ἔμελλε κακὰς ὑπὸ κῆρας ἀλύξας<br/>ἵπποισιν καὶ ὄχεσφιν ἀγαλλόμενος παρὰ νηῶν<br/>ἂψ ἀπονοστήσειν προτὶ Ἴλιον ἠνεμόεσσαν:<br/>πρόσθεν γάρ μιν μοῖρα δυσώνυμος ἀμφεκάλυψεν<br/>ἔγχεϊ Ἰδομενῆος ἀγαυοῦ Δευκαλίδαο.<br/>εἴσατο γὰρ νηῶν ἐπ' ἀριστερά, τῇ περ Ἀχαιοὶ<br/>ἐκ πεδίου νίσοντο σὺν ἵπποισιν καὶ ὄχεσφι:<br/>τῇ ῥ' ἵππους τε καὶ ἅρμα διήλασεν, οὐδὲ πύλῃσιν<br/>εὗρ' ἐπικεκλιμένας σανίδας καὶ μακρὸν ὀχῆα,<br/>ἀλλ' ἀναπεπταμένας ἔχον ἀνέρες, εἴ τιν' ἑταίρων<br/>ἐκ πολέμου φεύγοντα σαώσειαν μετὰ νῆας.<br/>τῇ ῥ' ἰθὺς φρονέων ἵππους ἔχε, τοὶ δ' ἅμ' ἕποντο<br/>ὀξέα κεκλήγοντες: ἔφαντο γὰρ οὐκ ἔτ' Ἀχαιοὺς<br/>σχήσεσθ', ἀλλ' ἐν νηυσὶ μελαίνῃσιν πεσέεσθαι<br/>νήπιοι, ἐν δὲ πύλῃσι δύ' ἀνέρας εὗρον ἀρίστους<br/>υἷας ὑπερθύμους Λαπιθάων αἰχμητάων,<br/>τὸν μὲν Πειριθόου υἷα κρατερὸν Πολυποίτην,<br/>τὸν δὲ Λεοντῆα βροτολοιγῷ ἶσον Ἄρηϊ.<br/>τὼ μὲν ἄρα προπάροιθε πυλάων ὑψηλάων<br/>ἕστασαν ὡς ὅτε τε δρύες οὔρεσιν ὑψικάρηνοι,<br/>αἵ τ' ἄνεμον μίμνουσι καὶ ὑετὸν ἤματα πάντα<br/>ῥίζῃσιν μεγάλῃσι διηνεκέεσσ' ἀραρυῖαι:<br/>ὣς ἄρα τὼ χείρεσσι πεποιθότες ἠδὲ βίηφι<br/>μίμνον ἐπερχόμενον μέγαν Ἄσιον οὐδὲ φέβοντο.<br/>οἳ δ' ἰθὺς πρὸς τεῖχος ἐύ̈δμητον βόας αὔας<br/>ὑψόσ' ἀνασχόμενοι ἔκιον μεγάλῳ ἀλαλητῷ<br/>Ἄσιον ἀμφὶ ἄνακτα καὶ Ἰαμενὸν καὶ Ὀρέστην<br/>Ἀσιάδην τ' Ἀδάμαντα Θόωνά τε Οἰνόμαόν τε.<br/>οἳ δ' ἤτοι εἷος μὲν ἐϋκνήμιδας Ἀχαιοὺς<br/>ὄρνυον ἔνδον ἐόντες ἀμύνεσθαι περὶ νηῶν:<br/>αὐτὰρ ἐπεὶ δὴ τεῖχος ἐπεσσυμένους ἐνόησαν<br/>Τρῶας, ἀτὰρ Δαναῶν γένετο ἰαχή τε φόβος τε,<br/>ἐκ δὲ τὼ ἀί̈ξαντε πυλάων πρόσθε μαχέσθην<br/>ἀγροτέροισι σύεσσιν ἐοικότε, τώ τ' ἐν ὄρεσσιν<br/>ἀνδρῶν ἠδὲ κυνῶν δέχαται κολοσυρτὸν ἰόντα,<br/>δοχμώ τ' ἀί̈σσοντε περὶ σφίσιν ἄγνυτον ὕλην<br/>πρυμνὴν ἐκτάμνοντες, ὑπαὶ δέ τε κόμπος ὀδόντων<br/>γίγνεται εἰς ὅ κέ τίς τε βαλὼν ἐκ θυμὸν ἕληται:<br/>ὣς τῶν κόμπει χαλκὸς ἐπὶ στήθεσσι φαεινὸς<br/>ἄντην βαλλομένων: μάλα γὰρ κρατερῶς ἐμάχοντο<br/>λαοῖσιν καθύπερθε πεποιθότες ἠδὲ βίηφιν.<br/>οἳ δ' ἄρα χερμαδίοισιν ἐϋδμήτων ἀπὸ πύργων<br/>βάλλον ἀμυνόμενοι σφῶν τ' αὐτῶν καὶ κλισιάων<br/>νηῶν τ' ὠκυπόρων: νιφάδες δ' ὡς πῖπτον ἔραζε,<br/>ἅς τ' ἄνεμος ζαὴς νέφεα σκιόεντα δονήσας<br/>ταρφειὰς κατέχευεν ἐπὶ χθονὶ πουλυβοτείρῃ:<br/>ὣς τῶν ἐκ χειρῶν βέλεα ῥέον ἠμὲν Ἀχαιῶν<br/>ἠδὲ καὶ ἐκ Τρώων: κόρυθες δ' ἀμφ' αὖον ἀύ̈τευν<br/>βαλλομένων μυλάκεσσι καὶ ἀσπίδες ὀμφαλόεσσαι.<br/>δή ῥα τότ' ᾤμωξεν καὶ ὣ πεπλήγετο μηρὼ<br/>Ἄσιος Ὑρτακίδης, καὶ ἀλαστήσας ἔπος ηὔδα:<br/>Ζεῦ πάτερ ἦ ῥά νυ καὶ σὺ φιλοψευδὴς ἐτέτυξο<br/>πάγχυ μάλ': οὐ γὰρ ἔγωγ' ἐφάμην ἥρωας Ἀχαιοὺς<br/>σχήσειν ἡμέτερόν γε μένος καὶ χεῖρας ἀάπτους.<br/>οἳ δ', ὥς τε σφῆκες μέσον αἰόλοι ἠὲ μέλισσαι<br/>οἰκία ποιήσωνται ὁδῷ ἔπι παιπαλοέσσῃ,<br/>οὐδ' ἀπολείπουσιν κοῖλον δόμον, ἀλλὰ μένοντες<br/>ἄνδρας θηρητῆρας ἀμύνονται περὶ τέκνων,<br/>ὣς οἵ γ' οὐκ ἐθέλουσι πυλάων καὶ δύ' ἐόντε<br/>χάσσασθαι πρίν γ' ἠὲ κατακτάμεν ἠὲ ἁλῶναι.</rtc></ruby><ruby><rtc lang="grc" translate="no">ὣς ἔφατ', οὐδὲ Διὸς πεῖθε φρένα ταῦτ' ἀγορεύων:<br/>Ἕκτορι γάρ οἱ θυμὸς ἐβούλετο κῦδος ὀρέξαι.</rtc></ruby><ruby><rtc lang="grc" translate="no">ἄλλοι δ' ἀμφ' ἄλλῃσι μάχην ἐμάχοντο πύλῃσιν:<br/>ἀργαλέον δέ με ταῦτα θεὸν ὣς πάντ' ἀγορεῦσαι:<br/>πάντῃ γὰρ περὶ τεῖχος ὀρώρει θεσπιδαὲς πῦρ<br/>λάϊνον: Ἀργεῖοι δὲ καὶ ἀχνύμενοί περ ἀνάγκῃ<br/>νηῶν ἠμύνοντο: θεοὶ δ' ἀκαχήατο θυμὸν<br/>πάντες ὅσοι Δαναοῖσι μάχης ἐπιτάρροθοι ἦσαν.<br/>σὺν δ' ἔβαλον Λαπίθαι πόλεμον καὶ δηϊοτῆτα.</rtc></ruby><ruby><rtc lang="grc" translate="no">ἔνθ' αὖ Πειριθόου υἱὸς κρατερὸς Πολυποίτης<br/>δουρὶ βάλεν Δάμασον κυνέης διὰ χαλκοπαρῄου:<br/>οὐδ' ἄρα χαλκείη κόρυς ἔσχεθεν, ἀλλὰ διὰ πρὸ<br/>αἰχμὴ χαλκείη ῥῆξ' ὀστέον, ἐγκέφαλος δὲ<br/>ἔνδον ἅπας πεπάλακτο: δάμασσε δέ μιν μεμαῶτα:<br/>αὐτὰρ ἔπειτα Πύλωνα καὶ Ὄρμενον ἐξενάριξεν.<br/>υἱὸν δ' Ἀντιμάχοιο Λεοντεὺς ὄζος Ἄρηος<br/>Ἱππόμαχον βάλε δουρὶ κατὰ ζωστῆρα τυχήσας.<br/>αὖτις δ' ἐκ κολεοῖο ἐρυσσάμενος ξίφος ὀξὺ<br/>Ἀντιφάτην μὲν πρῶτον ἐπαί̈ξας δι' ὁμίλου<br/>πλῆξ' αὐτοσχεδίην: ὃ δ' ἄρ' ὕπτιος οὔδει ἐρείσθη:<br/>αὐτὰρ ἔπειτα Μένωνα καὶ Ἰαμενὸν καὶ Ὀρέστην<br/>πάντας ἐπασσυτέρους πέλασε χθονὶ πουλυβοτείρῃ.</rtc></ruby><ruby><rtc lang="grc" translate="no">ὄφρ' οἳ τοὺς ἐνάριζον ἀπ' ἔντεα μαρμαίροντα,<br/>τόφρ' οἳ Πουλυδάμαντι καὶ Ἕκτορι κοῦροι ἕποντο,<br/>οἳ πλεῖστοι καὶ ἄριστοι ἔσαν, μέμασαν δὲ μάλιστα<br/>τεῖχός τε ῥήξειν καὶ ἐνιπρήσειν πυρὶ νῆας,<br/>οἵ ῥ' ἔτι μερμήριζον ἐφεσταότες παρὰ τάφρῳ.<br/>ὄρνις γάρ σφιν ἐπῆλθε περησέμεναι μεμαῶσιν<br/>αἰετὸς ὑψιπέτης ἐπ' ἀριστερὰ λαὸν ἐέργων<br/>φοινήεντα δράκοντα φέρων ὀνύχεσσι πέλωρον<br/>ζωὸν ἔτ' ἀσπαίροντα, καὶ οὔ πω λήθετο χάρμης,<br/>κόψε γὰρ αὐτὸν ἔχοντα κατὰ στῆθος παρὰ δειρὴν<br/>ἰδνωθεὶς ὀπίσω: ὃ δ' ἀπὸ ἕθεν ἧκε χαμᾶζε<br/>ἀλγήσας ὀδύνῃσι, μέσῳ δ' ἐνὶ κάββαλ' ὁμίλῳ,<br/>αὐτὸς δὲ κλάγξας πέτετο πνοιῇς ἀνέμοιο.<br/>Τρῶες δ' ἐρρίγησαν ὅπως ἴδον αἰόλον ὄφιν<br/>κείμενον ἐν μέσσοισι Διὸς τέρας αἰγιόχοιο.<br/>δὴ τότε Πουλυδάμας θρασὺν Ἕκτορα εἶπε παραστάς:<br/>Ἕκτορ ἀεὶ μέν πώς μοι ἐπιπλήσσεις ἀγορῇσιν<br/>ἐσθλὰ φραζομένῳ, ἐπεὶ οὐδὲ μὲν οὐδὲ ἔοικε<br/>δῆμον ἐόντα παρὲξ ἀγορευέμεν, οὔτ' ἐνὶ βουλῇ<br/>οὔτέ ποτ' ἐν πολέμῳ, σὸν δὲ κράτος αἰὲν ἀέξειν:<br/>νῦν αὖτ' ἐξερέω ὥς μοι δοκεῖ εἶναι ἄριστα.<br/>μὴ ἴομεν Δαναοῖσι μαχησόμενοι περὶ νηῶν.<br/>ὧδε γὰρ ἐκτελέεσθαι ὀί̈ομαι, εἰ ἐτεόν γε<br/>Τρωσὶν ὅδ' ὄρνις ἦλθε περησέμεναι μεμαῶσιν<br/>αἰετὸς ὑψιπέτης ἐπ' ἀριστερὰ λαὸν ἐέργων<br/>φοινήεντα δράκοντα φέρων ὀνύχεσσι πέλωρον<br/>ζωόν: ἄφαρ δ' ἀφέηκε πάρος φίλα οἰκί' ἱκέσθαι,<br/>οὐδ' ἐτέλεσσε φέρων δόμεναι τεκέεσσιν ἑοῖσιν.<br/>ὣς ἡμεῖς, εἴ πέρ τε πύλας καὶ τεῖχος Ἀχαιῶν<br/>ῥηξόμεθα σθένεϊ μεγάλῳ, εἴξωσι δ' Ἀχαιοί,<br/>οὐ κόσμῳ παρὰ ναῦφιν ἐλευσόμεθ' αὐτὰ κέλευθα:<br/>πολλοὺς γὰρ Τρώων καταλείψομεν, οὕς κεν Ἀχαιοὶ<br/>χαλκῷ δῃώσωσιν ἀμυνόμενοι περὶ νηῶν.<br/>ὧδέ χ' ὑποκρίναιτο θεοπρόπος, ὃς σάφα θυμῷ<br/>εἰδείη τεράων καί οἱ πειθοίατο λαοί.</rtc></ruby><ruby><rtc lang="grc" translate="no">τὸν δ' ἄρ' ὑπόδρα ἰδὼν προσέφη κορυθαίολος Ἕκτωρ:<br/>Πουλυδάμα, σὺ μὲν οὐκ ἔτ' ἐμοὶ φίλα ταῦτ' ἀγορεύεις:<br/>οἶσθα καὶ ἄλλον μῦθον ἀμείνονα τοῦδε νοῆσαι.<br/>εἰ δ' ἐτεὸν δὴ τοῦτον ἀπὸ σπουδῆς ἀγορεύεις,<br/>ἐξ ἄρα δή τοι ἔπειτα θεοὶ φρένας ὤλεσαν αὐτοί,<br/>ὃς κέλεαι Ζηνὸς μὲν ἐριγδούποιο λαθέσθαι<br/>βουλέων, ἅς τέ μοι αὐτὸς ὑπέσχετο καὶ κατένευσε:<br/>τύνη δ' οἰωνοῖσι τανυπτερύγεσσι κελεύεις<br/>πείθεσθαι, τῶν οὔ τι μετατρέπομ' οὐδ' ἀλεγίζω<br/>εἴτ' ἐπὶ δεξί' ἴωσι πρὸς ἠῶ τ' ἠέλιόν τε,<br/>εἴτ' ἐπ' ἀριστερὰ τοί γε ποτὶ ζόφον ἠερόεντα.<br/>ἡμεῖς δὲ μεγάλοιο Διὸς πειθώμεθα βουλῇ,<br/>ὃς πᾶσι θνητοῖσι καὶ ἀθανάτοισιν ἀνάσσει.<br/>εἷς οἰωνὸς ἄριστος ἀμύνεσθαι περὶ πάτρης.<br/>τίπτε σὺ δείδοικας πόλεμον καὶ δηϊοτῆτα;<br/>εἴ περ γάρ τ' ἄλλοι γε περὶ κτεινώμεθα πάντες<br/>νηυσὶν ἐπ' Ἀργείων, σοὶ δ' οὐ δέος ἔστ' ἀπολέσθαι:<br/>οὐ γάρ τοι κραδίη μενεδήϊος οὐδὲ μαχήμων.<br/>εἰ δὲ σὺ δηϊοτῆτος ἀφέξεαι, ἠέ τιν' ἄλλον<br/>παρφάμενος ἐπέεσσιν ἀποτρέψεις πολέμοιο,<br/>αὐτίκ' ἐμῷ ὑπὸ δουρὶ τυπεὶς ἀπὸ θυμὸν ὀλέσσεις.</rtc></ruby><ruby><rtc lang="grc" translate="no">ὣς ἄρα φωνήσας ἡγήσατο, τοὶ δ' ἅμ' ἕποντο<br/>ἠχῇ θεσπεσίῃ: ἐπὶ δὲ Ζεὺς τερπικέραυνος<br/>ὦρσεν ἀπ' Ἰδαίων ὀρέων ἀνέμοιο θύελλαν,<br/>ἥ ῥ' ἰθὺς νηῶν κονίην φέρεν: αὐτὰρ Ἀχαιῶν<br/>θέλγε νόον, Τρωσὶν δὲ καὶ Ἕκτορι κῦδος ὄπαζε.<br/>τοῦ περ δὴ τεράεσσι πεποιθότες ἠδὲ βίηφι<br/>ῥήγνυσθαι μέγα τεῖχος Ἀχαιῶν πειρήτιζον.<br/>κρόσσας μὲν πύργων ἔρυον, καὶ ἔρειπον ἐπάλξεις,<br/>στήλας τε προβλῆτας ἐμόχλεον, ἃς ἄρ' Ἀχαιοὶ<br/>πρώτας ἐν γαίῃ θέσαν ἔμμεναι ἔχματα πύργων.<br/>τὰς οἵ γ' αὐέρυον, ἔλποντο δὲ τεῖχος Ἀχαιῶν<br/>ῥήξειν: οὐδέ νύ πω Δαναοὶ χάζοντο κελεύθου,<br/>ἀλλ' οἵ γε ῥινοῖσι βοῶν φράξαντες ἐπάλξεις<br/>βάλλον ἀπ' αὐτάων δηί̈ους ὑπὸ τεῖχος ἰόντας.</rtc></ruby><ruby><rtc lang="grc" translate="no">ἀμφοτέρω δ' Αἴαντε κελευτιόωντ' ἐπὶ πύργων<br/>πάντοσε φοιτήτην μένος ὀτρύνοντες Ἀχαιῶν.<br/>ἄλλον μειλιχίοις, ἄλλον στερεοῖς ἐπέεσσι<br/>νείκεον, ὅν τινα πάγχυ μάχης μεθιέντα ἴδοιεν:<br/>ὦ φίλοι Ἀργείων ὅς τ' ἔξοχος ὅς τε μεσήεις<br/>ὅς τε χερειότερος, ἐπεὶ οὔ πω πάντες ὁμοῖοι<br/>ἀνέρες ἐν πολέμῳ, νῦν ἔπλετο ἔργον ἅπασι:<br/>καὶ δ' αὐτοὶ τόδε που γιγνώσκετε. μή τις ὀπίσσω<br/>τετράφθω ποτὶ νῆας ὁμοκλητῆρος ἀκούσας,<br/>ἀλλὰ πρόσω ἵεσθε καὶ ἀλλήλοισι κέλεσθε,<br/>αἴ κε Ζεὺς δώῃσιν Ὀλύμπιος ἀστεροπητὴς<br/>νεῖκος ἀπωσαμένους δηί̈ους προτὶ ἄστυ δίεσθαι.</rtc></ruby><ruby><rtc lang="grc" translate="no">ὣς τώ γε προβοῶντε μάχην ὄτρυνον Ἀχαιῶν.<br/>τῶν δ', ὥς τε νιφάδες χιόνος πίπτωσι θαμειαὶ<br/>ἤματι χειμερίῳ, ὅτε τ' ὤρετο μητίετα Ζεὺς<br/>νιφέμεν ἀνθρώποισι πιφαυσκόμενος τὰ ἃ κῆλα:<br/>κοιμήσας δ' ἀνέμους χέει ἔμπεδον, ὄφρα καλύψῃ<br/>ὑψηλῶν ὀρέων κορυφὰς καὶ πρώονας ἄκρους<br/>καὶ πεδία λωτοῦντα καὶ ἀνδρῶν πίονα ἔργα,<br/>καί τ' ἐφ' ἁλὸς πολιῆς κέχυται λιμέσιν τε καὶ ἀκταῖς,<br/>κῦμα δέ μιν προσπλάζον ἐρύκεται: ἄλλά τε πάντα<br/>εἴλυται καθύπερθ', ὅτ' ἐπιβρίσῃ Διὸς ὄμβρος:<br/>ὣς τῶν ἀμφοτέρωσε λίθοι πωτῶντο θαμειαί,<br/>αἱ μὲν ἄρ' ἐς Τρῶας, αἱ δ' ἐκ Τρώων ἐς Ἀχαιούς,<br/>βαλλομένων: τὸ δὲ τεῖχος ὕπερ πᾶν δοῦπος ὀρώρει.</rtc></ruby><ruby><rtc lang="grc" translate="no">οὐδ' ἄν πω τότε γε Τρῶες καὶ φαίδιμος Ἕκτωρ<br/>τείχεος ἐρρήξαντο πύλας καὶ μακρὸν ὀχῆα,<br/>εἰ μὴ ἄρ' υἱὸν ἑὸν Σαρπηδόνα μητίετα Ζεὺς<br/>ὦρσεν ἐπ' Ἀργείοισι λέονθ' ὣς βουσὶν ἕλιξιν.<br/>αὐτίκα δ' ἀσπίδα μὲν πρόσθ' ἔσχετο πάντοσ' ἐί̈σην<br/>καλὴν χαλκείην ἐξήλατον, ἣν ἄρα χαλκεὺς<br/>ἤλασεν, ἔντοσθεν δὲ βοείας ῥάψε θαμειὰς<br/>χρυσείῃς ῥάβδοισι διηνεκέσιν περὶ κύκλον.<br/>τὴν ἄρ' ὅ γε πρόσθε σχόμενος δύο δοῦρε τινάσσων<br/>βῆ ῥ' ἴμεν ὥς τε λέων ὀρεσίτροφος, ὅς τ' ἐπιδευὴς<br/>δηρὸν ἔῃ κρειῶν, κέλεται δέ ἑ θυμὸς ἀγήνωρ<br/>μήλων πειρήσοντα καὶ ἐς πυκινὸν δόμον ἐλθεῖν:<br/>εἴ περ γάρ χ' εὕρῃσι παρ' αὐτόφι βώτορας ἄνδρας<br/>σὺν κυσὶ καὶ δούρεσσι φυλάσσοντας περὶ μῆλα,<br/>οὔ ῥά τ' ἀπείρητος μέμονε σταθμοῖο δίεσθαι,<br/>ἀλλ' ὅ γ' ἄρ' ἢ ἥρπαξε μετάλμενος, ἠὲ καὶ αὐτὸς<br/>ἔβλητ' ἐν πρώτοισι θοῆς ἀπὸ χειρὸς ἄκοντι:<br/>ὥς ῥα τότ' ἀντίθεον Σαρπηδόνα θυμὸς ἀνῆκε<br/>τεῖχος ἐπαί̈ξαι διά τε ῥήξασθαι ἐπάλξεις.<br/>αὐτίκα δὲ Γλαῦκον προσέφη παῖδ' Ἱππολόχοιο:<br/>Γλαῦκε τί ἢ δὴ νῶϊ τετιμήμεσθα μάλιστα<br/>ἕδρῃ τε κρέασίν τε ἰδὲ πλείοις δεπάεσσιν<br/>ἐν Λυκίῃ, πάντες δὲ θεοὺς ὣς εἰσορόωσι,<br/>καὶ τέμενος νεμόμεσθα μέγα Ξάνθοιο παρ' ὄχθας<br/>καλὸν φυταλιῆς καὶ ἀρούρης πυροφόροιο;<br/>τὼ νῦν χρὴ Λυκίοισι μέτα πρώτοισιν ἐόντας<br/>ἑστάμεν ἠδὲ μάχης καυστείρης ἀντιβολῆσαι,<br/>ὄφρά τις ὧδ' εἴπῃ Λυκίων πύκα θωρηκτάων:<br/>οὐ μὰν ἀκλεέες Λυκίην κάτα κοιρανέουσιν<br/>ἡμέτεροι βασιλῆες, ἔδουσί τε πίονα μῆλα<br/>οἶνόν τ' ἔξαιτον μελιηδέα: ἀλλ' ἄρα καὶ ἲς<br/>ἐσθλή, ἐπεὶ Λυκίοισι μέτα πρώτοισι μάχονται.<br/>ὦ πέπον εἰ μὲν γὰρ πόλεμον περὶ τόνδε φυγόντε<br/>αἰεὶ δὴ μέλλοιμεν ἀγήρω τ' ἀθανάτω τε<br/>ἔσσεσθ', οὔτέ κεν αὐτὸς ἐνὶ πρώτοισι μαχοίμην<br/>οὔτέ κε σὲ στέλλοιμι μάχην ἐς κυδιάνειραν:<br/>νῦν δ' ἔμπης γὰρ κῆρες ἐφεστᾶσιν θανάτοιο<br/>μυρίαι, ἃς οὐκ ἔστι φυγεῖν βροτὸν οὐδ' ὑπαλύξαι,<br/>ἴομεν ἠέ τῳ εὖχος ὀρέξομεν ἠέ τις ἡμῖν.</rtc></ruby><ruby><rtc lang="grc" translate="no">ὣς ἔφατ', οὐδὲ Γλαῦκος ἀπετράπετ' οὐδ' ἀπίθησε:<br/>τὼ δ' ἰθὺς βήτην Λυκίων μέγα ἔθνος ἄγοντε.<br/>τοὺς δὲ ἰδὼν ῥίγησ' υἱὸς Πετεῶο Μενεσθεύς:<br/>τοῦ γὰρ δὴ πρὸς πύργον ἴσαν κακότητα φέροντες.<br/>πάπτηνεν δ' ἀνὰ πύργον Ἀχαιῶν εἴ τιν' ἴδοιτο<br/>ἡγεμόνων, ὅς τίς οἱ ἀρὴν ἑτάροισιν ἀμύναι:<br/>ἐς δ' ἐνόησ' Αἴαντε δύω πολέμου ἀκορήτω<br/>ἑσταότας, Τεῦκρόν τε νέον κλισίηθεν ἰόντα<br/>ἐγγύθεν: ἀλλ' οὔ πώς οἱ ἔην βώσαντι γεγωνεῖν:<br/>τόσσος γὰρ κτύπος ἦεν, ἀϋτὴ δ' οὐρανὸν ἷκε,<br/>βαλλομένων σακέων τε καὶ ἱπποκόμων τρυφαλειῶν<br/>καὶ πυλέων: πᾶσαι γὰρ ἐπώχατο, τοὶ δὲ κατ' αὐτὰς<br/>ἱστάμενοι πειρῶντο βίῃ ῥήξαντες ἐσελθεῖν.<br/>αἶψα δ' ἐπ' Αἴαντα προί̈ει κήρυκα Θοώτην:<br/>ἔρχεο δῖε Θοῶτα, θέων Αἴαντα κάλεσσον,<br/>ἀμφοτέρω μὲν μᾶλλον: ὃ γάρ κ' ὄχ' ἄριστον ἁπάντων<br/>εἴη, ἐπεὶ τάχα τῇδε τετεύξεται αἰπὺς ὄλεθρος.<br/>ὧδε γὰρ ἔβρισαν Λυκίων ἀγοί, οἳ τὸ πάρος περ<br/>ζαχρηεῖς τελέθουσι κατὰ κρατερὰς ὑσμίνας.<br/>εἰ δέ σφιν καὶ κεῖθι πόνος καὶ νεῖκος ὄρωρεν,<br/>ἀλλά περ οἶος ἴτω Τελαμώνιος ἄλκιμος Αἴας,<br/>καί οἱ Τεῦκρος ἅμα σπέσθω τόξων ἐὺ̈ εἰδώς.</rtc></ruby><ruby><rtc lang="grc" translate="no">ὣς ἔφατ', οὐδ' ἄρα οἱ κῆρυξ ἀπίθησεν ἀκούσας,<br/>βῆ δὲ θέειν παρὰ τεῖχος Ἀχαιῶν χαλκοχιτώνων,<br/>στῆ δὲ παρ' Αἰάντεσσι κιών, εἶθαρ δὲ προσηύδα:<br/>Αἴαντ' Ἀργείων ἡγήτορε χαλκοχιτώνων<br/>ἠνώγει Πετεῶο διοτρεφέος φίλος υἱὸς<br/>κεῖσ' ἴμεν, ὄφρα πόνοιο μίνυνθά περ ἀντιάσητον<br/>ἀμφοτέρω μὲν μᾶλλον: ὃ γάρ κ' ὄχ' ἄριστον ἁπάντων<br/>εἴη, ἐπεὶ τάχα κεῖθι τετεύξεται αἰπὺς ὄλεθρος:<br/>ὧδε γὰρ ἔβρισαν Λυκίων ἀγοί, οἳ τὸ πάρος περ<br/>ζαχρηεῖς τελέθουσι κατὰ κρατερὰς ὑσμίνας.<br/>εἰ δὲ καὶ ἐνθάδε περ πόλεμος καὶ νεῖκος ὄρωρεν,<br/>ἀλλά περ οἶος ἴτω Τελαμώνιος ἄλκιμος Αἴας,<br/>καί οἱ Τεῦκρος ἅμα σπέσθω τόξων ἐὺ̈ εἰδώς.<br/>ὣς ἔφατ', οὐδ' ἀπίθησε μέγας Τελαμώνιος Αἴας.<br/>αὐτίκ' Ὀϊλιάδην ἔπεα πτερόεντα προσηύδα:<br/>Αἶαν σφῶϊ μὲν αὖθι, σὺ καὶ κρατερὸς Λυκομήδης,<br/>ἑσταότες Δαναοὺς ὀτρύνετον ἶφι μάχεσθαι:<br/>αὐτὰρ ἐγὼ κεῖσ' εἶμι καὶ ἀντιόω πολέμοιο:<br/>αἶψα δ' ἐλεύσομαι αὖτις, ἐπὴν εὖ τοῖς ἐπαμύνω.</rtc></ruby><ruby><rtc lang="grc" translate="no">ὣς ἄρα φωνήσας ἀπέβη Τελαμώνιος Αἴας,<br/>καί οἱ Τεῦκρος ἅμ' ᾖε κασίγνητος καὶ ὄπατρος:<br/>τοῖς δ' ἅμα Πανδίων Τεύκρου φέρε καμπύλα τόξα.<br/>εὖτε Μενεσθῆος μεγαθύμου πύργον ἵκοντο<br/>τείχεος ἐντὸς ἰόντες, ἐπειγομένοισι δ' ἵκοντο,<br/>οἳ δ' ἐπ' ἐπάλξεις βαῖνον ἐρεμνῇ λαίλαπι ἶσοι<br/>ἴφθιμοι Λυκίων ἡγήτορες ἠδὲ μέδοντες:<br/>σὺν δ' ἐβάλοντο μάχεσθαι ἐναντίον, ὦρτο δ' ἀϋτή.</rtc></ruby><ruby><rtc lang="grc" translate="no">Αἴας δὲ πρῶτος Τελαμώνιος ἄνδρα κατέκτα<br/>Σαρπήδοντος ἑταῖρον Ἐπικλῆα μεγάθυμον<br/>μαρμάρῳ ὀκριόεντι βαλών, ὅ ῥα τείχεος ἐντὸς<br/>κεῖτο μέγας παρ' ἔπαλξιν ὑπέρτατος: οὐδέ κέ μιν ῥέα<br/>χείρεσσ' ἀμφοτέρῃς ἔχοι ἀνὴρ οὐδὲ μάλ' ἡβῶν,<br/>οἷοι νῦν βροτοί εἰσ': ὃ δ' ἄρ' ὑψόθεν ἔμβαλ' ἀείρας,<br/>θλάσσε δὲ τετράφαλον κυνέην, σὺν δ' ὀστέ' ἄραξε<br/>πάντ' ἄμυδις κεφαλῆς: ὃ δ' ἄρ' ἀρνευτῆρι ἐοικὼς<br/>κάππεσ' ἀφ' ὑψηλοῦ πύργου, λίπε δ' ὀστέα θυμός.<br/>Τεῦκρος δὲ Γλαῦκον κρατερὸν παῖδ' Ἱππολόχοιο<br/>ἰῷ ἐπεσσύμενον βάλε τείχεος ὑψηλοῖο,<br/>ᾗ ῥ' ἴδε γυμνωθέντα βραχίονα, παῦσε δὲ χάρμης.<br/>ἂψ δ' ἀπὸ τείχεος ἆλτο λαθών, ἵνα μή τις Ἀχαιῶν<br/>βλήμενον ἀθρήσειε καὶ εὐχετόῳτ' ἐπέεσσι.<br/>Σαρπήδοντι δ' ἄχος γένετο Γλαύκου ἀπιόντος<br/>αὐτίκ' ἐπεί τ' ἐνόησεν: ὅμως δ' οὐ λήθετο χάρμης,<br/>ἀλλ' ὅ γε Θεστορίδην Ἀλκμάονα δουρὶ τυχήσας<br/>νύξ', ἐκ δ' ἔσπασεν ἔγχος: ὃ δ' ἑσπόμενος πέσε δουρὶ<br/>πρηνής, ἀμφὶ δέ οἱ βράχε τεύχεα ποικίλα χαλκῷ,<br/>Σαρπηδὼν δ' ἄρ' ἔπαλξιν ἑλὼν χερσὶ στιβαρῇσιν<br/>ἕλχ', ἣ δ' ἕσπετο πᾶσα διαμπερές, αὐτὰρ ὕπερθε<br/>τεῖχος ἐγυμνώθη, πολέεσσι δὲ θῆκε κέλευθον.</rtc></ruby><ruby><rtc lang="grc" translate="no">τὸν δ' Αἴας καὶ Τεῦκρος ὁμαρτήσανθ' ὃ μὲν ἰῷ<br/>βεβλήκει τελαμῶνα περὶ στήθεσσι φαεινὸν<br/>ἀσπίδος ἀμφιβρότης: ἀλλὰ Ζεὺς κῆρας ἄμυνε<br/>παιδὸς ἑοῦ, μὴ νηυσὶν ἔπι πρύμνῃσι δαμείη:<br/>Αἴας δ' ἀσπίδα νύξεν ἐπάλμενος, οὐδὲ διὰ πρὸ<br/>ἤλυθεν ἐγχείη, στυφέλιξε δέ μιν μεμαῶτα.<br/>χώρησεν δ' ἄρα τυτθὸν ἐπάλξιος: οὐδ' ὅ γε πάμπαν<br/>χάζετ', ἐπεί οἱ θυμὸς ἐέλπετο κῦδος ἀρέσθαι.<br/>κέκλετο δ' ἀντιθέοισιν ἑλιξάμενος Λυκίοισιν:<br/>ὦ Λύκιοι τί τ' ἄρ' ὧδε μεθίετε θούριδος ἀλκῆς;<br/>ἀργαλέον δέ μοί ἐστι καὶ ἰφθίμῳ περ ἐόντι<br/>μούνῳ ῥηξαμένῳ θέσθαι παρὰ νηυσὶ κέλευθον:<br/>ἀλλ' ἐφομαρτεῖτε: πλεόνων δέ τι ἔργον ἄμεινον.</rtc></ruby><ruby><rtc lang="grc" translate="no">ὣς ἔφαθ', οἳ δὲ ἄνακτος ὑποδείσαντες ὁμοκλὴν<br/>μᾶλλον ἐπέβρισαν βουληφόρον ἀμφὶ ἄνακτα.<br/>Ἀργεῖοι δ' ἑτέρωθεν ἐκαρτύναντο φάλαγγας<br/>τείχεος ἔντοσθεν, μέγα δέ σφισι φαίνετο ἔργον:<br/>οὔτε γὰρ ἴφθιμοι Λύκιοι Δαναῶν ἐδύναντο<br/>τεῖχος ῥηξάμενοι θέσθαι παρὰ νηυσὶ κέλευθον,<br/>οὔτέ ποτ' αἰχμηταὶ Δαναοὶ Λυκίους ἐδύναντο<br/>τείχεος ἂψ ὤσασθαι, ἐπεὶ τὰ πρῶτα πέλασθεν.<br/>ἀλλ' ὥς τ' ἀμφ' οὔροισι δύ' ἀνέρε δηριάασθον<br/>μέτρ' ἐν χερσὶν ἔχοντες ἐπιξύνῳ ἐν ἀρούρῃ,<br/>ὥ τ' ὀλίγῳ ἐνὶ χώρῳ ἐρίζητον περὶ ἴσης,<br/>ὣς ἄρα τοὺς διέεργον ἐπάλξιες: οἳ δ' ὑπὲρ αὐτέων<br/>δῄουν ἀλλήλων ἀμφὶ στήθεσσι βοείας<br/>ἀσπίδας εὐκύκλους λαισήϊά τε πτερόεντα.<br/>πολλοὶ δ' οὐτάζοντο κατὰ χρόα νηλέϊ χαλκῷ,<br/>ἠμὲν ὅτεῳ στρεφθέντι μετάφρενα γυμνωθείη<br/>μαρναμένων, πολλοὶ δὲ διαμπερὲς ἀσπίδος αὐτῆς.<br/>πάντῃ δὴ πύργοι καὶ ἐπάλξιες αἵματι φωτῶν<br/>ἐρράδατ' ἀμφοτέρωθεν ἀπὸ Τρώων καὶ Ἀχαιῶν.<br/>ἀλλ' οὐδ' ὧς ἐδύναντο φόβον ποιῆσαι Ἀχαιῶν,<br/>ἀλλ' ἔχον ὥς τε τάλαντα γυνὴ χερνῆτις ἀληθής,<br/>ἥ τε σταθμὸν ἔχουσα καὶ εἴριον ἀμφὶς ἀνέλκει<br/>ἰσάζουσ', ἵνα παισὶν ἀεικέα μισθὸν ἄρηται:<br/>ὣς μὲν τῶν ἐπὶ ἶσα μάχη τέτατο πτόλεμός τε,<br/>πρίν γ' ὅτε δὴ Ζεὺς κῦδος ὑπέρτερον Ἕκτορι δῶκε<br/>Πριαμίδῃ, ὃς πρῶτος ἐσήλατο τεῖχος Ἀχαιῶν.<br/>ἤϋσεν δὲ διαπρύσιον Τρώεσσι γεγωνώς:<br/>ὄρνυσθ' ἱππόδαμοι Τρῶες, ῥήγνυσθε δὲ τεῖχος<br/>Ἀργείων καὶ νηυσὶν ἐνίετε θεσπιδαὲς πῦρ.</rtc></ruby><ruby><rtc lang="grc" translate="no">ὣς φάτ' ἐποτρύνων, οἳ δ' οὔασι πάντες ἄκουον,<br/>ἴθυσαν δ' ἐπὶ τεῖχος ἀολλέες: οἳ μὲν ἔπειτα<br/>κροσσάων ἐπέβαινον ἀκαχμένα δούρατ' ἔχοντες,<br/>Ἕκτωρ δ' ἁρπάξας λᾶαν φέρεν, ὅς ῥα πυλάων<br/>ἑστήκει πρόσθε πρυμνὸς παχύς, αὐτὰρ ὕπερθεν<br/>ὀξὺς ἔην: τὸν δ' οὔ κε δύ' ἀνέρε δήμου ἀρίστω<br/>ῥηϊδίως ἐπ' ἄμαξαν ἀπ' οὔδεος ὀχλίσσειαν,<br/>οἷοι νῦν βροτοί εἰσ': ὃ δέ μιν ῥέα πάλλε καὶ οἶος.<br/>τόν οἱ ἐλαφρὸν ἔθηκε Κρόνου πάϊς ἀγκυλομήτεω.<br/>ὡς δ' ὅτε ποιμὴν ῥεῖα φέρει πόκον ἄρσενος οἰὸς<br/>χειρὶ λαβὼν ἑτέρῃ, ὀλίγον τέ μιν ἄχθος ἐπείγει,<br/>ὣς Ἕκτωρ ἰθὺς σανίδων φέρε λᾶαν ἀείρας,<br/>αἵ ῥα πύλας εἴρυντο πύκα στιβαρῶς ἀραρυίας<br/>δικλίδας ὑψηλάς: δοιοὶ δ' ἔντοσθεν ὀχῆες<br/>εἶχον ἐπημοιβοί, μία δὲ κληὶ̈ς ἐπαρήρει.<br/>στῆ δὲ μάλ' ἐγγὺς ἰών, καὶ ἐρεισάμενος βάλε μέσσας<br/>εὖ διαβάς, ἵνα μή οἱ ἀφαυρότερον βέλος εἴη,<br/>ῥῆξε δ' ἀπ' ἀμφοτέρους θαιρούς: πέσε δὲ λίθος εἴσω<br/>βριθοσύνῃ, μέγα δ' ἀμφὶ πύλαι μύκον, οὐδ' ἄρ' ὀχῆες<br/>ἐσχεθέτην, σανίδες δὲ διέτμαγεν ἄλλυδις ἄλλη<br/>λᾶος ὑπὸ ῥιπῆς: ὃ δ' ἄρ' ἔσθορε φαίδιμος Ἕκτωρ<br/>νυκτὶ θοῇ ἀτάλαντος ὑπώπια: λάμπε δὲ χαλκῷ<br/>σμερδαλέῳ, τὸν ἕεστο περὶ χροί̈, δοιὰ δὲ χερσὶ<br/>δοῦρ' ἔχεν: οὔ κέν τίς μιν ἐρύκακεν ἀντιβολήσας<br/>νόσφι θεῶν ὅτ' ἐσᾶλτο πύλας: πυρὶ δ' ὄσσε δεδήει.<br/>κέκλετο δὲ Τρώεσσιν ἑλιξάμενος καθ' ὅμιλον<br/>τεῖχος ὑπερβαίνειν: τοὶ δ' ὀτρύνοντι πίθοντο.<br/>αὐτίκα δ' οἳ μὲν τεῖχος ὑπέρβασαν, οἳ δὲ κατ' αὐτὰς<br/>ποιητὰς ἐσέχυντο πύλας: Δαναοὶ δὲ φόβηθεν<br/>νῆας ἀνὰ γλαφυράς, ὅμαδος δ' ἀλίαστος ἐτύχθη.</rtc></ruby>