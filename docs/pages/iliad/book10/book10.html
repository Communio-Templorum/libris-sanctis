<h2>Book 10</h2><ruby><rtc lang="grc" translate="no">ἄλλοι μὲν παρὰ νηυσὶν ἀριστῆες Παναχαιῶν<br/>εὗδον παννύχιοι μαλακῷ δεδμημένοι ὕπνῳ:<br/>ἀλλ' οὐκ Ἀτρεί̈δην Ἀγαμέμνονα ποιμένα λαῶν<br/>ὕπνος ἔχε γλυκερὸς πολλὰ φρεσὶν ὁρμαίνοντα.<br/>ὡς δ' ὅτ' ἂν ἀστράπτῃ πόσις Ἥρης ἠϋκόμοιο<br/>τεύχων ἢ πολὺν ὄμβρον ἀθέσφατον ἠὲ χάλαζαν<br/>ἢ νιφετόν, ὅτε πέρ τε χιὼν ἐπάλυνεν ἀρούρας,<br/>ἠέ ποθι πτολέμοιο μέγα στόμα πευκεδανοῖο,<br/>ὣς πυκίν' ἐν στήθεσσιν ἀνεστενάχιζ' Ἀγαμέμνων<br/>νειόθεν ἐκ κραδίης, τρομέοντο δέ οἱ φρένες ἐντός.<br/>ἤτοι ὅτ' ἐς πεδίον τὸ Τρωϊκὸν ἀθρήσειε,<br/>θαύμαζεν πυρὰ πολλὰ τὰ καίετο Ἰλιόθι πρὸ<br/>αὐλῶν συρίγγων τ' ἐνοπὴν ὅμαδόν τ' ἀνθρώπων.<br/>αὐτὰρ ὅτ' ἐς νῆάς τε ἴδοι καὶ λαὸν Ἀχαιῶν,<br/>πολλὰς ἐκ κεφαλῆς προθελύμνους ἕλκετο χαίτας<br/>ὑψόθ' ἐόντι Διί, μέγα δ' ἔστενε κυδάλιμον κῆρ.<br/>ἥδε δέ οἱ κατὰ θυμὸν ἀρίστη φαίνετο βουλὴ<br/>Νέστορ' ἔπι πρῶτον Νηλήϊον ἐλθέμεν ἀνδρῶν,<br/>εἴ τινά οἱ σὺν μῆτιν ἀμύμονα τεκτήναιτο,<br/>ἥ τις ἀλεξίκακος πᾶσιν Δαναοῖσι γένοιτο.<br/>ὀρθωθεὶς δ' ἔνδυνε περὶ στήθεσσι χιτῶνα,<br/>ποσσὶ δ' ὑπὸ λιπαροῖσιν ἐδήσατο καλὰ πέδιλα,<br/>ἀμφὶ δ' ἔπειτα δαφοινὸν ἑέσσατο δέρμα λέοντος<br/>αἴθωνος μεγάλοιο ποδηνεκές, εἵλετο δ' ἔγχος.</rtc></ruby><ruby><rtc lang="grc" translate="no">ὣς δ' αὔτως Μενέλαον ἔχε τρόμος: οὐδὲ γὰρ αὐτῷ<br/>ὕπνος ἐπὶ βλεφάροισιν ἐφίζανε: μή τι πάθοιεν<br/>Ἀργεῖοι, τοὶ δὴ ἕθεν εἵνεκα πουλὺν ἐφ' ὑγρὴν<br/>ἤλυθον ἐς Τροίην πόλεμον θρασὺν ὁρμαίνοντες.<br/>παρδαλέῃ μὲν πρῶτα μετάφρενον εὐρὺ κάλυψε<br/>ποικίλῃ, αὐτὰρ ἐπὶ στεφάνην κεφαλῆφιν ἀείρας<br/>θήκατο χαλκείην, δόρυ δ' εἵλετο χειρὶ παχείῃ.<br/>βῆ δ' ἴμεν ἀνστήσων ὃν ἀδελφεόν, ὃς μέγα πάντων<br/>Ἀργείων ἤνασσε, θεὸς δ' ὣς τίετο δήμῳ.<br/>τὸν δ' εὗρ' ἀμφ' ὤμοισι τιθήμενον ἔντεα καλὰ<br/>νηὶ̈ πάρα πρύμνῃ: τῷ δ' ἀσπάσιος γένετ' ἐλθών.<br/>τὸν πρότερος προσέειπε βοὴν ἀγαθὸς Μενέλαος:<br/>τίφθ' οὕτως ἠθεῖε κορύσσεαι; ἦ τιν' ἑταίρων<br/>ὀτρυνέεις Τρώεσσιν ἐπίσκοπον; ἀλλὰ μάλ' αἰνῶς<br/>δείδω μὴ οὔ τίς τοι ὑπόσχηται τόδε ἔργον<br/>ἄνδρας δυσμενέας σκοπιαζέμεν οἶος ἐπελθὼν<br/>νύκτα δι' ἀμβροσίην: μάλα τις θρασυκάρδιος ἔσται.<br/>τὸν δ' ἀπαμειβόμενος προσέφη κρείων Ἀγαμέμνων:<br/>χρεὼ βουλῆς ἐμὲ καὶ σὲ διοτρεφὲς ὦ Μενέλαε<br/>κερδαλέης, ἥ τίς κεν ἐρύσσεται ἠδὲ σαώσει<br/>Ἀργείους καὶ νῆας, ἐπεὶ Διὸς ἐτράπετο φρήν.<br/>Ἑκτορέοις ἄρα μᾶλλον ἐπὶ φρένα θῆχ' ἱεροῖσιν:<br/>οὐ γάρ πω ἰδόμην, οὐδ' ἔκλυον αὐδήσαντος<br/>ἄνδρ' ἕνα τοσσάδε μέρμερ' ἐπ' ἤματι μητίσασθαι,<br/>ὅσσ' Ἕκτωρ ἔρρεξε Διὶ̈ φίλος υἷας Ἀχαιῶν<br/>αὔτως, οὔτε θεᾶς υἱὸς φίλος οὔτε θεοῖο.<br/>ἔργα δ' ἔρεξ' ὅσα φημὶ μελησέμεν Ἀργείοισι<br/>δηθά τε καὶ δολιχόν: τόσα γὰρ κακὰ μήσατ' Ἀχαιούς.<br/>ἀλλ' ἴθι νῦν Αἴαντα καὶ Ἰδομενῆα κάλεσσον<br/>ῥίμφα θέων παρὰ νῆας: ἐγὼ δ' ἐπὶ Νέστορα δῖον<br/>εἶμι, καὶ ὀτρυνέω ἀνστήμεναι, αἴ κ' ἐθέλῃσιν<br/>ἐλθεῖν ἐς φυλάκων ἱερὸν τέλος ἠδ' ἐπιτεῖλαι.<br/>κείνῳ γάρ κε μάλιστα πιθοίατο: τοῖο γὰρ υἱὸς<br/>σημαίνει φυλάκεσσι καὶ Ἰδομενῆος ὀπάων<br/>Μηριόνης: τοῖσιν γὰρ ἐπετράπομέν γε μάλιστα.</rtc></ruby><ruby><rtc lang="grc" translate="no">τὸν δ' ἠμείβετ' ἔπειτα βοὴν ἀγαθὸς Μενέλαος:<br/>πῶς γάρ μοι μύθῳ ἐπιτέλλεαι ἠδὲ κελεύεις;<br/>αὖθι μένω μετὰ τοῖσι δεδεγμένος εἰς ὅ κεν ἔλθῃς,<br/>ἦε θέω μετὰ σ' αὖτις, ἐπὴν εὖ τοῖς ἐπιτείλω;</rtc></ruby><ruby><rtc lang="grc" translate="no">τὸν δ' αὖτε προσέειπεν ἄναξ ἀνδρῶν Ἀγαμέμνων,<br/>αὖθι μένειν, μή πως ἀβροτάξομεν ἀλλήλοιιν<br/>ἐρχομένω: πολλαὶ γὰρ ἀνὰ στρατόν εἰσι κέλευθοι.<br/>φθέγγεο δ' ᾗ κεν ἴῃσθα καὶ ἐγρήγορθαι ἄνωχθι<br/>πατρόθεν ἐκ γενεῆς ὀνομάζων ἄνδρα ἕκαστον<br/>πάντας κυδαίνων: μηδὲ μεγαλίζεο θυμῷ,<br/>ἀλλὰ καὶ αὐτοί περ πονεώμεθα: ὧδέ που ἄμμι<br/>Ζεὺς ἐπὶ γιγνομένοισιν ἵει κακότητα βαρεῖαν.</rtc></ruby><ruby><rtc lang="grc" translate="no">ὣς εἰπὼν ἀπέπεμπεν ἀδελφεὸν εὖ ἐπιτείλας:<br/>αὐτὰρ ὃ βῆ ῥ' ἰέναι μετὰ Νέστορα ποιμένα λαῶν:<br/>τὸν δ' εὗρεν παρά τε κλισίῃ καὶ νηὶ̈ μελαίνῃ<br/>εὐνῇ ἔνι μαλακῇ: παρὰ δ' ἔντεα ποικίλ' ἔκειτο<br/>ἀσπὶς καὶ δύο δοῦρε φαεινή τε τρυφάλεια.<br/>πὰρ δὲ ζωστὴρ κεῖτο παναίολος, ᾧ ῥ' ὁ γεραιὸς<br/>ζώννυθ' ὅτ' ἐς πόλεμον φθισήνορα θωρήσσοιτο<br/>λαὸν ἄγων, ἐπεὶ οὐ μὲν ἐπέτρεπε γήραϊ λυγρῷ.<br/>ὀρθωθεὶς δ' ἄρ' ἐπ' ἀγκῶνος κεφαλὴν ἐπαείρας<br/>Ἀτρεί̈δην προσέειπε καὶ ἐξερεείνετο μύθῳ:<br/>τίς δ' οὗτος κατὰ νῆας ἀνὰ στρατὸν ἔρχεαι οἶος<br/>νύκτα δι' ὀρφναίην, ὅτε θ' εὕδουσι βροτοὶ ἄλλοι,<br/>ἠέ τιν' οὐρήων διζήμενος, ἤ τιν' ἑταίρων;<br/>φθέγγεο, μηδ' ἀκέων ἐπ' ἔμ' ἔρχεο: τίπτε δέ σε χρεώ;<br/>τὸν δ' ἠμείβετ' ἔπειτα ἄναξ ἀνδρῶν Ἀγαμέμνων:<br/>ὦ Νέστορ Νηληϊάδη μέγα κῦδος Ἀχαιῶν<br/>γνώσεαι Ἀτρεί̈δην Ἀγαμέμνονα, τὸν περὶ πάντων<br/>Ζεὺς ἐνέηκε πόνοισι διαμπερὲς εἰς ὅ κ' ἀϋτμὴ<br/>ἐν στήθεσσι μένῃ καί μοι φίλα γούνατ' ὀρώρῃ.<br/>πλάζομαι ὧδ' ἐπεὶ οὔ μοι ἐπ' ὄμμασι νήδυμος ὕπνος<br/>ἱζάνει, ἀλλὰ μέλει πόλεμος καὶ κήδε' Ἀχαιῶν.<br/>αἰνῶς γὰρ Δαναῶν περιδείδια, οὐδέ μοι ἦτορ<br/>ἔμπεδον, ἀλλ' ἀλαλύκτημαι, κραδίη δέ μοι ἔξω<br/>στηθέων ἐκθρῴσκει, τρομέει δ' ὑπὸ φαίδιμα γυῖα.<br/>ἀλλ' εἴ τι δραίνεις, ἐπεὶ οὐδὲ σέ γ' ὕπνος ἱκάνει,<br/>δεῦρ' ἐς τοὺς φύλακας καταβήομεν, ὄφρα ἴδωμεν<br/>μὴ τοὶ μὲν καμάτῳ ἀδηκότες ἠδὲ καὶ ὕπνῳ<br/>κοιμήσωνται, ἀτὰρ φυλακῆς ἐπὶ πάγχυ λάθωνται.<br/>δυσμενέες δ' ἄνδρες σχεδὸν εἵαται: οὐδέ τι ἴδμεν<br/>μή πως καὶ διὰ νύκτα μενοινήσωσι μάχεσθαι.</rtc></ruby><ruby><rtc lang="grc" translate="no">τὸν δ' ἠμείβετ' ἔπειτα Γερήνιος ἱππότα Νέστωρ:<br/>Ἀτρεί̈δη κύδιστε ἄναξ ἀνδρῶν Ἀγάμεμνον<br/>οὔ θην Ἕκτορι πάντα νοήματα μητίετα Ζεὺς<br/>ἐκτελέει, ὅσα πού νυν ἐέλπεται: ἀλλά μιν οἴω<br/>κήδεσι μοχθήσειν καὶ πλείοσιν, εἴ κεν Ἀχιλλεὺς<br/>ἐκ χόλου ἀργαλέοιο μεταστρέψῃ φίλον ἦτορ.<br/>σοὶ δὲ μάλ' ἕψομ' ἐγώ: ποτὶ δ' αὖ καὶ ἐγείρομεν ἄλλους<br/>ἠμὲν Τυδεί̈δην δουρὶ κλυτὸν ἠδ' Ὀδυσῆα<br/>ἠδ' Αἴαντα ταχὺν καὶ Φυλέος ἄλκιμον υἱόν.<br/>ἀλλ' εἴ τις καὶ τούσδε μετοιχόμενος καλέσειεν<br/>ἀντίθεόν τ' Αἴαντα καὶ Ἰδομενῆα ἄνακτα:<br/>τῶν γὰρ νῆες ἔασιν ἑκαστάτω, οὐδὲ μάλ' ἐγγύς.<br/>ἀλλὰ φίλον περ ἐόντα καὶ αἰδοῖον Μενέλαον<br/>νεικέσω, εἴ πέρ μοι νεμεσήσεαι, οὐδ' ἐπικεύσω<br/>ὡς εὕδει, σοὶ δ' οἴῳ ἐπέτρεψεν πονέεσθαι.<br/>νῦν ὄφελεν κατὰ πάντας ἀριστῆας πονέεσθαι<br/>λισσόμενος: χρειὼ γὰρ ἱκάνεται οὐκέτ' ἀνεκτός.</rtc></ruby><ruby><rtc lang="grc" translate="no">τὸν δ' αὖτε προσέειπεν ἄναξ ἀνδρῶν Ἀγαμέμνων:<br/>ὦ γέρον ἄλλοτε μέν σε καὶ αἰτιάασθαι ἄνωγα:<br/>πολλάκι γὰρ μεθιεῖ τε καὶ οὐκ ἐθέλει πονέεσθαι<br/>οὔτ' ὄκνῳ εἴκων οὔτ' ἀφραδίῃσι νόοιο,<br/>ἀλλ' ἐμέ τ' εἰσορόων καὶ ἐμὴν ποτιδέγμενος ὁρμήν.<br/>νῦν δ' ἐμέο πρότερος μάλ' ἐπέγρετο καί μοι ἐπέστη:<br/>τὸν μὲν ἐγὼ προέηκα καλήμεναι οὓς σὺ μεταλλᾷς.<br/>ἀλλ' ἴομεν: κείνους δὲ κιχησόμεθα πρὸ πυλάων<br/>ἐν φυλάκεσσ', ἵνα γάρ σφιν ἐπέφραδον ἠγερέθεσθαι.</rtc></ruby><ruby><rtc lang="grc" translate="no">τὸν δ' ἠμείβετ' ἔπειτα Γερήνιος ἱππότα Νέστωρ:<br/>οὕτως οὔ τίς οἱ νεμεσήσεται οὐδ' ἀπιθήσει<br/>Ἀργείων, ὅτε κέν τιν' ἐποτρύνῃ καὶ ἀνώγῃ.</rtc></ruby><ruby><rtc lang="grc" translate="no">ὣς εἰπὼν ἔνδυνε περὶ στήθεσσι χιτῶνα,<br/>ποσσὶ δ' ὑπὸ λιπαροῖσιν ἐδήσατο καλὰ πέδιλα,<br/>ἀμφὶ δ' ἄρα χλαῖναν περονήσατο φοινικόεσσαν<br/>διπλῆν ἐκταδίην, οὔλη δ' ἐπενήνοθε λάχνη.<br/>εἵλετο δ' ἄλκιμον ἔγχος ἀκαχμένον ὀξέϊ χαλκῷ,<br/>βῆ δ' ἰέναι κατὰ νῆας Ἀχαιῶν χαλκοχιτώνων.<br/>πρῶτον ἔπειτ' Ὀδυσῆα Διὶ μῆτιν ἀτάλαντον<br/>ἐξ ὕπνου ἀνέγειρε Γερήνιος ἱππότα Νέστωρ<br/>φθεγξάμενος: τὸν δ' αἶψα περὶ φρένας ἤλυθ' ἰωή,<br/>ἐκ δ' ἦλθε κλισίης καί σφεας πρὸς μῦθον ἔειπε:<br/>τίφθ' οὕτω κατὰ νῆας ἀνὰ στρατὸν οἶοι ἀλᾶσθε<br/>νύκτα δι' ἀμβροσίην, ὅ τι δὴ χρειὼ τόσον ἵκει;</rtc></ruby><ruby><rtc lang="grc" translate="no">τὸν δ' ἠμείβετ' ἔπειτα Γερήνιος ἱππότα Νέστωρ:<br/>διογενὲς Λαερτιάδη πολυμήχαν' Ὀδυσσεῦ<br/>μὴ νεμέσα: τοῖον γὰρ ἄχος βεβίηκεν Ἀχαιούς.<br/>ἀλλ' ἕπε', ὄφρα καὶ ἄλλον ἐγείρομεν ὅν τ' ἐπέοικε<br/>βουλὰς βουλεύειν, ἢ φευγέμεν ἠὲ μάχεσθαι.</rtc></ruby><ruby><rtc lang="grc" translate="no">ὣς φάθ', ὃ δὲ κλισίην δὲ κιὼν πολύμητις Ὀδυσσεὺς<br/>ποικίλον ἀμφ' ὤμοισι σάκος θέτο, βῆ δὲ μετ' αὐτούς.<br/>βὰν δ' ἐπὶ Τυδεί̈δην Διομήδεα: τὸν δὲ κίχανον<br/>ἐκτὸς ἀπὸ κλισίης σὺν τεύχεσιν: ἀμφὶ δ' ἑταῖροι<br/>εὗδον, ὑπὸ κρασὶν δ' ἔχον ἀσπίδας: ἔγχεα δέ σφιν<br/>ὄρθ' ἐπὶ σαυρωτῆρος ἐλήλατο, τῆλε δὲ χαλκὸς<br/>λάμφ' ὥς τε στεροπὴ πατρὸς Διός: αὐτὰρ ὅ γ' ἥρως<br/>εὗδ', ὑπὸ δ' ἔστρωτο ῥινὸν βοὸς ἀγραύλοιο,<br/>αὐτὰρ ὑπὸ κράτεσφι τάπης τετάνυστο φαεινός.<br/>τὸν παρστὰς ἀνέγειρε Γερήνιος ἱππότα Νέστωρ,<br/>λὰξ ποδὶ κινήσας, ὄτρυνέ τε νείκεσέ τ' ἄντην:<br/>ἔγρεο Τυδέος υἱέ: τί πάννυχον ὕπνον ἀωτεῖς;<br/>οὐκ ἀί̈εις ὡς Τρῶες ἐπὶ θρωσμῷ πεδίοιο<br/>εἵαται ἄγχι νεῶν, ὀλίγος δ' ἔτι χῶρος ἐρύκει;</rtc></ruby><ruby><rtc lang="grc" translate="no">ὣς φάθ', ὃ δ' ἐξ ὕπνοιο μάλα κραιπνῶς ἀνόρουσε,<br/>καί μιν φωνήσας ἔπεα πτερόεντα προσηύδα:<br/>σχέτλιός ἐσσι γεραιέ: σὺ μὲν πόνου οὔ ποτε λήγεις.<br/>οὔ νυ καὶ ἄλλοι ἔασι νεώτεροι υἷες Ἀχαιῶν<br/>οἵ κεν ἔπειτα ἕκαστον ἐγείρειαν βασιλήων<br/>πάντῃ ἐποιχόμενοι; σὺ δ' ἀμήχανός ἐσσι γεραιέ.<br/>τὸν δ' αὖτε προσέειπε Γερήνιος ἱππότα Νέστωρ:<br/>ναὶ δὴ ταῦτά γε πάντα φίλος κατὰ μοῖραν ἔειπες.<br/>εἰσὶν μέν μοι παῖδες ἀμύμονες, εἰσὶ δὲ λαοὶ<br/>καὶ πολέες, τῶν κέν τις ἐποιχόμενος καλέσειεν:<br/>ἀλλὰ μάλα μεγάλη χρειὼ βεβίηκεν Ἀχαιούς.<br/>νῦν γὰρ δὴ πάντεσσιν ἐπὶ ξυροῦ ἵσταται ἀκμῆς<br/>ἢ μάλα λυγρὸς ὄλεθρος Ἀχαιοῖς ἠὲ βιῶναι.<br/>ἀλλ' ἴθι νῦν Αἴαντα ταχὺν καὶ Φυλέος υἱὸν<br/>ἄνστησον: σὺ γάρ ἐσσι νεώτερος: εἴ μ' ἐλεαίρεις.</rtc></ruby><ruby><rtc lang="grc" translate="no">ὣς φάθ', ὃ δ' ἀμφ' ὤμοισιν ἑέσσατο δέρμα λέοντος<br/>αἴθωνος μεγάλοιο ποδηνεκές, εἵλετο δ' ἔγχος.<br/>βῆ δ' ἰέναι, τοὺς δ' ἔνθεν ἀναστήσας ἄγεν ἥρως.</rtc></ruby><ruby><rtc lang="grc" translate="no">οἳ δ' ὅτε δὴ φυλάκεσσιν ἐν ἀγρομένοισιν ἔμιχθεν,<br/>οὐδὲ μὲν εὕδοντας φυλάκων ἡγήτορας εὗρον,<br/>ἀλλ' ἐγρηγορτὶ σὺν τεύχεσιν εἵατο πάντες.<br/>ὡς δὲ κύνες περὶ μῆλα δυσωρήσωνται ἐν αὐλῇ<br/>θηρὸς ἀκούσαντες κρατερόφρονος, ὅς τε καθ' ὕλην<br/>ἔρχηται δι' ὄρεσφι: πολὺς δ' ὀρυμαγδὸς ἐπ' αὐτῷ<br/>ἀνδρῶν ἠδὲ κυνῶν, ἀπό τέ σφισιν ὕπνος ὄλωλεν:<br/>ὣς τῶν νήδυμος ὕπνος ἀπὸ βλεφάροιιν ὀλώλει<br/>νύκτα φυλασσομένοισι κακήν: πεδίον δὲ γὰρ αἰεὶ<br/>τετράφαθ', ὁππότ' ἐπὶ Τρώων ἀί̈οιεν ἰόντων.<br/>τοὺς δ' ὃ γέρων γήθησεν ἰδὼν θάρσυνέ τε μύθῳ<br/>καί σφεας φωνήσας ἔπεα πτερόεντα προσηύδα:<br/>οὕτω νῦν φίλα τέκνα φυλάσσετε: μηδέ τιν' ὕπνος<br/>αἱρείτω, μὴ χάρμα γενώμεθα δυσμενέεσσιν.</rtc></ruby><ruby><rtc lang="grc" translate="no">ὣς εἰπὼν τάφροιο διέσσυτο: τοὶ δ' ἅμ' ἕποντο<br/>Ἀργείων βασιλῆες ὅσοι κεκλήατο βουλήν.<br/>τοῖς δ' ἅμα Μηριόνης καὶ Νέστορος ἀγλαὸς υἱὸς<br/>ἤϊσαν: αὐτοὶ γὰρ κάλεον συμμητιάασθαι.<br/>τάφρον δ' ἐκδιαβάντες ὀρυκτὴν ἑδριόωντο<br/>ἐν καθαρῷ, ὅθι δὴ νεκύων διεφαίνετο χῶρος<br/>πιπτόντων: ὅθεν αὖτις ἀπετράπετ' ὄβριμος Ἕκτωρ<br/>ὀλλὺς Ἀργείους, ὅτε δὴ περὶ νὺξ ἐκάλυψεν.<br/>ἔνθα καθεζόμενοι ἔπε' ἀλλήλοισι πίφαυσκον:<br/>τοῖσι δὲ μύθων ἦρχε Γερήνιος ἱππότα Νέστωρ:<br/>ὦ φίλοι οὐκ ἂν δή τις ἀνὴρ πεπίθοιθ' ἑῷ αὐτοῦ<br/>θυμῷ τολμήεντι μετὰ Τρῶας μεγαθύμους<br/>ἐλθεῖν, εἴ τινά που δηί̈ων ἕλοι ἐσχατόωντα,<br/>ἤ τινά που καὶ φῆμιν ἐνὶ Τρώεσσι πύθοιτο,<br/>ἅσσά τε μητιόωσι μετὰ σφίσιν, ἢ μεμάασιν<br/>αὖθι μένειν παρὰ νηυσὶν ἀπόπροθεν, ἦε πόλιν δὲ<br/>ἂψ ἀναχωρήσουσιν, ἐπεὶ δαμάσαντό γ' Ἀχαιούς.<br/>ταῦτά κε πάντα πύθοιτο, καὶ ἂψ εἰς ἡμέας ἔλθοι<br/>ἀσκηθής: μέγα κέν οἱ ὑπουράνιον κλέος εἴη<br/>πάντας ἐπ' ἀνθρώπους, καί οἱ δόσις ἔσσεται ἐσθλή:<br/>ὅσσοι γὰρ νήεσσιν ἐπικρατέουσιν ἄριστοι<br/>τῶν πάντων οἱ ἕκαστος ὄϊν δώσουσι μέλαιναν<br/>θῆλυν ὑπόρρηνον: τῇ μὲν κτέρας οὐδὲν ὁμοῖον,<br/>αἰεὶ δ' ἐν δαίτῃσι καὶ εἰλαπίνῃσι παρέσται.</rtc></ruby><ruby><rtc lang="grc" translate="no">ὣς ἔφαθ', οἳ δ' ἄρα πάντες ἀκὴν ἐγένοντο σιωπῇ.<br/>τοῖσι δὲ καὶ μετέειπε βοὴν ἀγαθὸς Διομήδης:<br/>Νέστορ ἔμ' ὀτρύνει κραδίη καὶ θυμὸς ἀγήνωρ<br/>ἀνδρῶν δυσμενέων δῦναι στρατὸν ἐγγὺς ἐόντων<br/>Τρώων: ἀλλ' εἴ τίς μοι ἀνὴρ ἅμ' ἕποιτο καὶ ἄλλος<br/>μᾶλλον θαλπωρὴ καὶ θαρσαλεώτερον ἔσται.<br/>σύν τε δύ' ἐρχομένω καί τε πρὸ ὃ τοῦ ἐνόησεν<br/>ὅππως κέρδος ἔῃ: μοῦνος δ' εἴ πέρ τε νοήσῃ<br/>ἀλλά τέ οἱ βράσσων τε νόος, λεπτὴ δέ τε μῆτις.</rtc></ruby><ruby><rtc lang="grc" translate="no">ὣς ἔφαθ', οἳ δ' ἔθελον Διομήδεϊ πολλοὶ ἕπεσθαι.<br/>ἠθελέτην Αἴαντε δύω θεράποντες Ἄρηος,<br/>ἤθελε Μηριόνης, μάλα δ' ἤθελε Νέστορος υἱός,<br/>ἤθελε δ' Ἀτρεί̈δης δουρικλειτὸς Μενέλαος,<br/>ἤθελε δ' ὁ τλήμων Ὀδυσεὺς καταδῦναι ὅμιλον<br/>Τρώων: αἰεὶ γάρ οἱ ἐνὶ φρεσὶ θυμὸς ἐτόλμα.<br/>τοῖσι δὲ καὶ μετέειπεν ἄναξ ἀνδρῶν Ἀγαμέμνων:<br/>Τυδεί̈δη Διόμηδες ἐμῷ κεχαρισμένε θυμῷ<br/>τὸν μὲν δὴ ἕταρόν γ' αἱρήσεαι ὅν κ' ἐθέλῃσθα,<br/>φαινομένων τὸν ἄριστον, ἐπεὶ μεμάασί γε πολλοί.<br/>μηδὲ σύ γ' αἰδόμενος σῇσι φρεσὶ τὸν μὲν ἀρείω<br/>καλλείπειν, σὺ δὲ χείρον' ὀπάσσεαι αἰδοῖ εἴκων<br/>ἐς γενεὴν ὁρόων, μηδ' εἰ βασιλεύτερός ἐστιν.</rtc></ruby><ruby><rtc lang="grc" translate="no">ὣς ἔφατ', ἔδεισεν δὲ περὶ ξανθῷ Μενελάῳ.<br/>τοῖς δ' αὖτις μετέειπε βοὴν ἀγαθὸς Διομήδης:<br/>εἰ μὲν δὴ ἕταρόν γε κελεύετέ μ' αὐτὸν ἑλέσθαι,<br/>πῶς ἂν ἔπειτ' Ὀδυσῆος ἐγὼ θείοιο λαθοίμην,<br/>οὗ πέρι μὲν πρόφρων κραδίη καὶ θυμὸς ἀγήνωρ<br/>ἐν πάντεσσι πόνοισι, φιλεῖ δέ ἑ Παλλὰς Ἀθήνη.<br/>τούτου γ' ἑσπομένοιο καὶ ἐκ πυρὸς αἰθομένοιο<br/>ἄμφω νοστήσαιμεν, ἐπεὶ περίοιδε νοῆσαι.</rtc></ruby><ruby><rtc lang="grc" translate="no">τὸν δ' αὖτε προσέειπε πολύτλας δῖος Ὀδυσσεύς:<br/>Τυδεί̈δη μήτ' ἄρ με μάλ' αἴνεε μήτέ τι νείκει:<br/>εἰδόσι γάρ τοι ταῦτα μετ' Ἀργείοις ἀγορεύεις.<br/>ἀλλ' ἴομεν: μάλα γὰρ νὺξ ἄνεται, ἐγγύθι δ' ἠώς,<br/>ἄστρα δὲ δὴ προβέβηκε, παροίχωκεν δὲ πλέων νὺξ<br/>τῶν δύο μοιράων, τριτάτη δ' ἔτι μοῖρα λέλειπται.<br/>ὣς εἰπόνθ' ὅπλοισιν ἔνι δεινοῖσιν ἐδύτην.<br/>Τυδεί̈δῃ μὲν δῶκε μενεπτόλεμος Θρασυμήδης<br/>φάσγανον ἄμφηκες: τὸ δ' ἑὸν παρὰ νηὶ̈ λέλειπτο:<br/>καὶ σάκος: ἀμφὶ δέ οἱ κυνέην κεφαλῆφιν ἔθηκε<br/>ταυρείην, ἄφαλόν τε καὶ ἄλλοφον, ἥ τε καταῖτυξ<br/>κέκληται, ῥύεται δὲ κάρη θαλερῶν αἰζηῶν.<br/>Μηριόνης δ' Ὀδυσῆϊ δίδου βιὸν ἠδὲ φαρέτρην<br/>καὶ ξίφος, ἀμφὶ δέ οἱ κυνέην κεφαλῆφιν ἔθηκε<br/>ῥινοῦ ποιητήν: πολέσιν δ' ἔντοσθεν ἱμᾶσιν<br/>ἐντέτατο στερεῶς: ἔκτοσθε δὲ λευκοὶ ὀδόντες<br/>ἀργιόδοντος ὑὸς θαμέες ἔχον ἔνθα καὶ ἔνθα<br/>εὖ καὶ ἐπισταμένως: μέσσῃ δ' ἐνὶ πῖλος ἀρήρει.<br/>τήν ῥά ποτ' ἐξ Ἐλεῶνος Ἀμύντορος Ὀρμενίδαο<br/>ἐξέλετ' Αὐτόλυκος πυκινὸν δόμον ἀντιτορήσας,<br/>Σκάνδειαν δ' ἄρα δῶκε Κυθηρίῳ Ἀμφιδάμαντι:<br/>Ἀμφιδάμας δὲ Μόλῳ δῶκε ξεινήϊον εἶναι,<br/>αὐτὰρ ὃ Μηριόνῃ δῶκεν ᾧ παιδὶ φορῆναι:<br/>δὴ τότ' Ὀδυσσῆος πύκασεν κάρη ἀμφιτεθεῖσα.</rtc></ruby><ruby><rtc lang="grc" translate="no">τὼ δ' ἐπεὶ οὖν ὅπλοισιν ἔνι δεινοῖσιν ἐδύτην,<br/>βάν ῥ' ἰέναι, λιπέτην δὲ κατ' αὐτόθι πάντας ἀρίστους.<br/>τοῖσι δὲ δεξιὸν ἧκεν ἐρῳδιὸν ἐγγὺς ὁδοῖο<br/>Παλλὰς Ἀθηναίη: τοὶ δ' οὐκ ἴδον ὀφθαλμοῖσι<br/>νύκτα δι' ὀρφναίην, ἀλλὰ κλάγξαντος ἄκουσαν.<br/>χαῖρε δὲ τῷ ὄρνιθ' Ὀδυσεύς, ἠρᾶτο δ' Ἀθήνῃ:<br/>κλῦθί μευ αἰγιόχοιο Διὸς τέκος, ἥ τέ μοι αἰεὶ<br/>ἐν πάντεσσι πόνοισι παρίστασαι, οὐδέ σε λήθω<br/>κινύμενος: νῦν αὖτε μάλιστά με φῖλαι Ἀθήνη,<br/>δὸς δὲ πάλιν ἐπὶ νῆας ἐϋκλεῖας ἀφικέσθαι<br/>ῥέξαντας μέγα ἔργον, ὅ κε Τρώεσσι μελήσῃ.</rtc></ruby><ruby><rtc lang="grc" translate="no">δεύτερος αὖτ' ἠρᾶτο βοὴν ἀγαθὸς Διομήδης:<br/>κέκλυθι νῦν καὶ ἐμεῖο Διὸς τέκος Ἀτρυτώνη:<br/>σπεῖό μοι ὡς ὅτε πατρὶ ἅμ' ἕσπεο Τυδέϊ δίῳ<br/>ἐς Θήβας, ὅτε τε πρὸ Ἀχαιῶν ἄγγελος ᾔει.<br/>τοὺς δ' ἄρ' ἐπ' Ἀσωπῷ λίπε χαλκοχίτωνας Ἀχαιούς,<br/>αὐτὰρ ὃ μειλίχιον μῦθον φέρε Καδμείοισι<br/>κεῖσ': ἀτὰρ ἂψ ἀπιὼν μάλα μέρμερα μήσατο ἔργα<br/>σὺν σοὶ δῖα θεά, ὅτε οἱ πρόφρασσα παρέστης.<br/>ὣς νῦν μοι ἐθέλουσα παρίσταο καί με φύλασσε.<br/>σοὶ δ' αὖ ἐγὼ ῥέξω βοῦν ἦνιν εὐρυμέτωπον<br/>ἀδμήτην, ἣν οὔ πω ὑπὸ ζυγὸν ἤγαγεν ἀνήρ:<br/>τήν τοι ἐγὼ ῥέξω χρυσὸν κέρασιν περιχεύας.</rtc></ruby><ruby><rtc lang="grc" translate="no">ὣς ἔφαν εὐχόμενοι, τῶν δ' ἔκλυε Παλλὰς Ἀθήνη.<br/>οἳ δ' ἐπεὶ ἠρήσαντο Διὸς κούρῃ μεγάλοιο,<br/>βάν ῥ' ἴμεν ὥς τε λέοντε δύω διὰ νύκτα μέλαιναν<br/>ἂμ φόνον, ἂν νέκυας, διά τ' ἔντεα καὶ μέλαν αἷμα.</rtc></ruby><ruby><rtc lang="grc" translate="no">οὐδὲ μὲν οὐδὲ Τρῶας ἀγήνορας εἴασεν Ἕκτωρ<br/>εὕδειν, ἀλλ' ἄμυδις κικλήσκετο πάντας ἀρίστους,<br/>ὅσσοι ἔσαν Τρώων ἡγήτορες ἠδὲ μέδοντες:<br/>τοὺς ὅ γε συγκαλέσας πυκινὴν ἀρτύνετο βουλήν:<br/>τίς κέν μοι τόδε ἔργον ὑποσχόμενος τελέσειε<br/>δώρῳ ἔπι μεγάλῳ; μισθὸς δέ οἱ ἄρκιος ἔσται.<br/>δώσω γὰρ δίφρόν τε δύω τ' ἐριαύχενας ἵππους<br/>οἵ κεν ἄριστοι ἔωσι θοῇς ἐπὶ νηυσὶν Ἀχαιῶν<br/>ὅς τίς κε τλαίη, οἷ τ' αὐτῷ κῦδος ἄροιτο,<br/>νηῶν ὠκυπόρων σχεδὸν ἐλθέμεν, ἔκ τε πυθέσθαι<br/>ἠέ φυλάσσονται νῆες θοαὶ ὡς τὸ πάρος περ,<br/>ἦ ἤδη χείρεσσιν ὑφ' ἡμετέρῃσι δαμέντες<br/>φύξιν βουλεύουσι μετὰ σφίσιν, οὐδ' ἐθέλουσι<br/>νύκτα φυλασσέμεναι, καμάτῳ ἀδηκότες αἰνῷ.</rtc></ruby><ruby><rtc lang="grc" translate="no">ὣς ἔφαθ', οἳ δ' ἄρα πάντες ἀκὴν ἐγένοντο σιωπῇ.<br/>ἦν δέ τις ἐν Τρώεσσι Δόλων Εὐμήδεος υἱὸς<br/>κήρυκος θείοιο πολύχρυσος πολύχαλκος,<br/>ὃς δή τοι εἶδος μὲν ἔην κακός, ἀλλὰ ποδώκης:<br/>αὐτὰρ ὃ μοῦνος ἔην μετὰ πέντε κασιγνήτῃσιν.<br/>ὅς ῥα τότε Τρωσίν τε καὶ Ἕκτορι μῦθον ἔειπεν:<br/>Ἕκτορ ἔμ' ὀτρύνει κραδίη καὶ θυμὸς ἀγήνωρ<br/>νηῶν ὠκυπόρων σχεδὸν ἐλθέμεν ἔκ τε πυθέσθαι.<br/>ἀλλ' ἄγε μοι τὸ σκῆπτρον ἀνάσχεο, καί μοι ὄμοσσον<br/>ἦ μὲν τοὺς ἵππους τε καὶ ἅρματα ποικίλα χαλκῷ<br/>δωσέμεν, οἳ φορέουσιν ἀμύμονα Πηλεί̈ωνα,<br/>σοὶ δ' ἐγὼ οὐχ ἅλιος σκοπὸς ἔσσομαι οὐδ' ἀπὸ δόξης:<br/>τόφρα γὰρ ἐς στρατὸν εἶμι διαμπερὲς ὄφρ' ἂν ἵκωμαι<br/>νῆ' Ἀγαμεμνονέην, ὅθι που μέλλουσιν ἄριστοι<br/>βουλὰς βουλεύειν ἢ φευγέμεν ἠὲ μάχεσθαι.</rtc></ruby><ruby><rtc lang="grc" translate="no">ὣς φάθ', ὃ δ' ἐν χερσὶ σκῆπτρον λάβε καί οἱ ὄμοσσεν:<br/>ἴστω νῦν Ζεὺς αὐτὸς ἐρίγδουπος πόσις Ἥρης<br/>μὴ μὲν τοῖς ἵπποισιν ἀνὴρ ἐποχήσεται ἄλλος<br/>Τρώων, ἀλλά σέ φημι διαμπερὲς ἀγλαϊεῖσθαι.<br/>ὣς φάτο καί ῥ' ἐπίορκον ἐπώμοσε, τὸν δ' ὀρόθυνεν:<br/>αὐτίκα δ' ἀμφ' ὤμοισιν ἐβάλλετο καμπύλα τόξα,<br/>ἕσσατο δ' ἔκτοσθεν ῥινὸν πολιοῖο λύκοιο,<br/>κρατὶ δ' ἐπὶ κτιδέην κυνέην, ἕλε δ' ὀξὺν ἄκοντα,<br/>βῆ δ' ἰέναι προτὶ νῆας ἀπὸ στρατοῦ: οὐδ' ἄρ' ἔμελλεν<br/>ἐλθὼν ἐκ νηῶν ἂψ Ἕκτορι μῦθον ἀποίσειν.<br/>ἀλλ' ὅτε δή ῥ' ἵππων τε καὶ ἀνδρῶν κάλλιφ' ὅμιλον,<br/>βῆ ῥ' ἀν' ὁδὸν μεμαώς: τὸν δὲ φράσατο προσιόντα<br/>διογενὴς Ὀδυσεύς, Διομήδεα δὲ προσέειπεν:<br/>οὗτός τις Διόμηδες ἀπὸ στρατοῦ ἔρχεται ἀνήρ,<br/>οὐκ οἶδ' ἢ νήεσσιν ἐπίσκοπος ἡμετέρῃσιν,<br/>ἦ τινα συλήσων νεκύων κατατεθνηώτων.<br/>ἀλλ' ἐῶμέν μιν πρῶτα παρεξελθεῖν πεδίοιο<br/>τυτθόν: ἔπειτα δέ κ' αὐτὸν ἐπαί̈ξαντες ἕλοιμεν<br/>καρπαλίμως: εἰ δ' ἄμμε παραφθαίησι πόδεσσιν,<br/>αἰεί μιν ἐπὶ νῆας ἀπὸ στρατόφι προτιειλεῖν<br/>ἔγχει ἐπαί̈σσων, μή πως προτὶ ἄστυ ἀλύξῃ.</rtc></ruby><ruby><rtc lang="grc" translate="no">ὣς ἄρα φωνήσαντε παρὲξ ὁδοῦ ἐν νεκύεσσι<br/>κλινθήτην: ὃ δ' ἄρ' ὦκα παρέδραμεν ἀφραδίῃσιν.<br/>ἀλλ' ὅτε δή ῥ' ἀπέην ὅσσόν τ' ἐπὶ οὖρα πέλονται<br/>ἡμιόνων: αἱ γάρ τε βοῶν προφερέστεραί εἰσιν<br/>ἑλκέμεναι νειοῖο βαθείης πηκτὸν ἄροτρον:<br/>τὼ μὲν ἐπεδραμέτην, ὃ δ' ἄρ' ἔστη δοῦπον ἀκούσας.<br/>ἔλπετο γὰρ κατὰ θυμὸν ἀποστρέψοντας ἑταίρους<br/>ἐκ Τρώων ἰέναι πάλιν Ἕκτορος ὀτρύναντος.<br/>ἀλλ' ὅτε δή ῥ' ἄπεσαν δουρηνεκὲς ἢ καὶ ἔλασσον,<br/>γνῶ ῥ' ἄνδρας δηί̈ους, λαιψηρὰ δὲ γούνατ' ἐνώμα<br/>φευγέμεναι: τοὶ δ' αἶψα διώκειν ὁρμήθησαν.<br/>ὡς δ' ὅτε καρχαρόδοντε δύω κύνε εἰδότε θήρης<br/>ἢ κεμάδ' ἠὲ λαγωὸν ἐπείγετον ἐμμενὲς αἰεὶ<br/>χῶρον ἀν' ὑλήενθ', ὃ δέ τε προθέῃσι μεμηκώς,<br/>ὣς τὸν Τυδεί̈δης ἠδ' ὃ πτολίπορθος Ὀδυσσεὺς<br/>λαοῦ ἀποτμήξαντε διώκετον ἐμμενὲς αἰεί.<br/>ἀλλ' ὅτε δὴ τάχ' ἔμελλε μιγήσεσθαι φυλάκεσσι<br/>φεύγων ἐς νῆας, τότε δὴ μένος ἔμβαλ' Ἀθήνη<br/>Τυδεί̈δῃ, ἵνα μή τις Ἀχαιῶν χαλκοχιτώνων<br/>φθαίη ἐπευξάμενος βαλέειν, ὃ δὲ δεύτερος ἔλθοι.<br/>δουρὶ δ' ἐπαί̈σσων προσέφη κρατερὸς Διομήδης:<br/>ἠὲ μέν' ἠέ σε δουρὶ κιχήσομαι, οὐδέ σέ φημι<br/>δηρὸν ἐμῆς ἀπὸ χειρὸς ἀλύξειν αἰπὺν ὄλεθρον.<br/>ἦ ῥα καὶ ἔγχος ἀφῆκεν, ἑκὼν δ' ἡμάρτανε φωτός:<br/>δεξιτερὸν δ' ὑπὲρ ὦμον ἐύ̈ξου δουρὸς ἀκωκὴ<br/>ἐν γαίῃ ἐπάγη: ὃ δ' ἄρ' ἔστη τάρβησέν τε<br/>βαμβαίνων: ἄραβος δὲ διὰ στόμα γίγνετ' ὀδόντων:<br/>χλωρὸς ὑπαὶ δείους: τὼ δ' ἀσθμαίνοντε κιχήτην,<br/>χειρῶν δ' ἁψάσθην: ὃ δὲ δακρύσας ἔπος ηὔδα:<br/>ζωγρεῖτ', αὐτὰρ ἐγὼν ἐμὲ λύσομαι: ἔστι γὰρ ἔνδον<br/>χαλκός τε χρυσός τε πολύκμητός τε σίδηρος,<br/>τῶν κ' ὔμμιν χαρίσαιτο πατὴρ ἀπερείσι' ἄποινα<br/>εἴ κεν ἐμὲ ζωὸν πεπύθοιτ' ἐπὶ νηυσὶν Ἀχαιῶν.</rtc></ruby><ruby><rtc lang="grc" translate="no">τὸν δ' ἀπαμειβόμενος προσέφη πολύμητις Ὀδυσσεύς:<br/>θάρσει, μηδέ τί τοι θάνατος καταθύμιος ἔστω.<br/>ἀλλ' ἄγε μοι τόδε εἰπὲ καὶ ἀτρεκέως κατάλεξον:<br/>πῇ δὴ οὕτως ἐπὶ νῆας ἀπὸ στρατοῦ ἔρχεαι οἷος<br/>νύκτα δι' ὀρφναίην, ὅτε θ' εὕδουσι βροτοὶ ἄλλοι;<br/>ἤ τινα συλήσων νεκύων κατατεθνηώτων;<br/>ἦ σ' Ἕκτωρ προέηκε διασκοπιᾶσθαι ἕκαστα<br/>νῆας ἔπι γλαφυράς; ἦ σ' αὐτὸν θυμὸς ἀνῆκε;</rtc></ruby><ruby><rtc lang="grc" translate="no">τὸν δ' ἠμείβετ' ἔπειτα Δόλων, ὑπὸ δ' ἔτρεμε γυῖα:<br/>πολλῇσίν μ' ἄτῃσι παρὲκ νόον ἤγαγεν Ἕκτωρ,<br/>ὅς μοι Πηλεί̈ωνος ἀγαυοῦ μώνυχας ἵππους<br/>δωσέμεναι κατένευσε καὶ ἅρματα ποικίλα χαλκῷ,<br/>ἠνώγει δέ μ' ἰόντα θοὴν διὰ νύκτα μέλαιναν<br/>ἀνδρῶν δυσμενέων σχεδὸν ἐλθέμεν, ἔκ τε πυθέσθαι<br/>ἠὲ φυλάσσονται νῆες θοαὶ ὡς τὸ πάρος περ,<br/>ἦ ἤδη χείρεσσιν ὑφ' ἡμετέρῃσι δαμέντες<br/>φύξιν βουλεύουσι μετὰ σφίσιν, οὐδ' ἐθέλουσι<br/>νύκτα φυλασσέμεναι, καμάτῳ ἀδηκότες αἰνῷ.</rtc></ruby><ruby><rtc lang="grc" translate="no">τὸν δ' ἐπιμειδήσας προσέφη πολύμητις Ὀδυσσεύς:<br/>ἦ ῥά νύ τοι μεγάλων δώρων ἐπεμαίετο θυμὸς<br/>ἵππων Αἰακίδαο δαί̈φρονος: οἳ δ' ἀλεγεινοὶ<br/>ἀνδράσι γε θνητοῖσι δαμήμεναι ἠδ' ὀχέεσθαι<br/>ἄλλῳ γ' ἢ Ἀχιλῆϊ, τὸν ἀθανάτη τέκε μήτηρ.<br/>ἀλλ' ἄγε μοι τόδε εἰπὲ καὶ ἀτρεκέως κατάλεξον:<br/>ποῦ νῦν δεῦρο κιὼν λίπες Ἕκτορα ποιμένα λαῶν;<br/>ποῦ δέ οἱ ἔντεα κεῖται ἀρήϊα, ποῦ δέ οἱ ἵπποι;<br/>πῶς δαὶ τῶν ἄλλων Τρώων φυλακαί τε καὶ εὐναί;<br/>ἅσσά τε μητιόωσι μετὰ σφίσιν, ἢ μεμάασιν<br/>αὖθι μένειν παρὰ νηυσὶν ἀπόπροθεν, ἦε πόλιν δὲ<br/>ἂψ ἀναχωρήσουσιν, ἐπεὶ δαμάσαντό γ' Ἀχαιούς.<br/>τὸν δ' αὖτε προσέειπε Δόλων Εὐμήδεος υἱός:<br/>τοὶ γὰρ ἐγώ τοι ταῦτα μάλ' ἀτρεκέως καταλέξω.<br/>Ἕκτωρ μὲν μετὰ τοῖσιν, ὅσοι βουληφόροι εἰσί,<br/>βουλὰς βουλεύει θείου παρὰ σήματι Ἴλου<br/>νόσφιν ἀπὸ φλοίσβου: φυλακὰς δ' ἃς εἴρεαι ἥρως<br/>οὔ τις κεκριμένη ῥύεται στρατὸν οὐδὲ φυλάσσει.<br/>ὅσσαι μὲν Τρώων πυρὸς ἐσχάραι, οἷσιν ἀνάγκη<br/>οἷ δ' ἐγρηγόρθασι φυλασσέμεναί τε κέλονται<br/>ἀλλήλοις: ἀτὰρ αὖτε πολύκλητοι ἐπίκουροι<br/>εὕδουσι: Τρωσὶν γὰρ ἐπιτραπέουσι φυλάσσειν:<br/>οὐ γάρ σφιν παῖδες σχεδὸν εἵαται οὐδὲ γυναῖκες.</rtc></ruby><ruby><rtc lang="grc" translate="no">τὸν δ' ἀπαμειβόμενος προσέφη πολύμητις Ὀδυσσεύς:<br/>πῶς γὰρ νῦν Τρώεσσι μεμιγμένοι ἱπποδάμοισιν<br/>εὕδουσ' ἦ ἀπάνευθε; δίειπέ μοι ὄφρα δαείω.</rtc></ruby><ruby><rtc lang="grc" translate="no">τὸν δ' ἠμείβετ' ἔπειτα Δόλων Εὐμήδεος υἱός:<br/>τοὶ γὰρ ἐγὼ καὶ ταῦτα μάλ' ἀτρεκέως καταλέξω.<br/>πρὸς μὲν ἁλὸς Κᾶρες καὶ Παίονες ἀγκυλότοξοι<br/>καὶ Λέλεγες καὶ Καύκωνες δῖοί τε Πελασγοί,<br/>πρὸς Θύμβρης δ' ἔλαχον Λύκιοι Μυσοί τ' ἀγέρωχοι<br/>καὶ Φρύγες ἱππόμαχοι καὶ Μῄονες ἱπποκορυσταί.<br/>ἀλλὰ τί ἢ ἐμὲ ταῦτα διεξερέεσθε ἕκαστα;<br/>εἰ γὰρ δὴ μέματον Τρώων καταδῦναι ὅμιλον<br/>Θρήϊκες οἷδ' ἀπάνευθε νεήλυδες ἔσχατοι ἄλλων:<br/>ἐν δέ σφιν Ῥῆσος βασιλεὺς πάϊς Ἠϊονῆος.<br/>τοῦ δὴ καλλίστους ἵππους ἴδον ἠδὲ μεγίστους:<br/>λευκότεροι χιόνος, θείειν δ' ἀνέμοισιν ὁμοῖοι:<br/>ἅρμα δέ οἱ χρυσῷ τε καὶ ἀργύρῳ εὖ ἤσκηται:<br/>τεύχεα δὲ χρύσεια πελώρια θαῦμα ἰδέσθαι<br/>ἤλυθ' ἔχων: τὰ μὲν οὔ τι καταθνητοῖσιν ἔοικεν<br/>ἄνδρεσσιν φορέειν, ἀλλ' ἀθανάτοισι θεοῖσιν.<br/>ἀλλ' ἐμὲ μὲν νῦν νηυσὶ πελάσσετον ὠκυπόροισιν,<br/>ἠέ με δήσαντες λίπετ' αὐτόθι νηλέϊ δεσμῷ,<br/>ὄφρά κεν ἔλθητον καὶ πειρηθῆτον ἐμεῖο<br/>ἠὲ κατ' αἶσαν ἔειπον ἐν ὑμῖν, ἦε καὶ οὐκί.</rtc></ruby><ruby><rtc lang="grc" translate="no">τὸν δ' ἄρ' ὑπόδρα ἰδὼν προσέφη κρατερὸς Διομήδης:<br/>μὴ δή μοι φύξίν γε Δόλων ἐμβάλλεο θυμῷ:<br/>ἐσθλά περ ἀγγείλας, ἐπεὶ ἵκεο χεῖρας ἐς ἁμάς.<br/>εἰ μὲν γάρ κέ σε νῦν ἀπολύσομεν ἠὲ μεθῶμεν,<br/>ἦ τε καὶ ὕστερον εἶσθα θοὰς ἐπὶ νῆας Ἀχαιῶν<br/>ἠὲ διοπτεύσων ἢ ἐναντίβιον πολεμίξων:<br/>εἰ δέ κ' ἐμῇς ὑπὸ χερσὶ δαμεὶς ἀπὸ θυμὸν ὀλέσσῃς,<br/>οὐκέτ' ἔπειτα σὺ πῆμά ποτ' ἔσσεαι Ἀργείοισιν.<br/>ἦ, καὶ ὃ μέν μιν ἔμελλε γενείου χειρὶ παχείῃ<br/>ἁψάμενος λίσσεσθαι, ὃ δ' αὐχένα μέσσον ἔλασσε<br/>φασγάνῳ ἀί̈ξας, ἀπὸ δ' ἄμφω κέρσε τένοντε:<br/>φθεγγομένου δ' ἄρα τοῦ γε κάρη κονίῃσιν ἐμίχθη.<br/>τοῦ δ' ἀπὸ μὲν κτιδέην κυνέην κεφαλῆφιν ἕλοντο<br/>καὶ λυκέην καὶ τόξα παλίντονα καὶ δόρυ μακρόν:<br/>καὶ τά γ' Ἀθηναίῃ ληί̈τιδι δῖος Ὀδυσσεὺς<br/>ὑψόσ' ἀνέσχεθε χειρὶ καὶ εὐχόμενος ἔπος ηὔδα:<br/>χαῖρε θεὰ τοῖσδεσσι: σὲ γὰρ πρώτην ἐν Ὀλύμπῳ<br/>πάντων ἀθανάτων ἐπιδωσόμεθ': ἀλλὰ καὶ αὖτις<br/>πέμψον ἐπὶ Θρῃκῶν ἀνδρῶν ἵππους τε καὶ εὐνάς.</rtc></ruby><ruby><rtc lang="grc" translate="no">ὣς ἄρ' ἐφώνησεν, καὶ ἀπὸ ἕθεν ὑψόσ' ἀείρας<br/>θῆκεν ἀνὰ μυρίκην: δέελον δ' ἐπὶ σῆμά τ' ἔθηκε<br/>συμμάρψας δόνακας μυρίκης τ' ἐριθηλέας ὄζους,<br/>μὴ λάθοι αὖτις ἰόντε θοὴν διὰ νύκτα μέλαιναν.<br/>τὼ δὲ βάτην προτέρω διά τ' ἔντεα καὶ μέλαν αἷμα,<br/>αἶψα δ' ἐπὶ Θρῃκῶν ἀνδρῶν τέλος ἷξον ἰόντες.<br/>οἳ δ' εὗδον καμάτῳ ἀδηκότες, ἔντεα δέ σφιν<br/>καλὰ παρ' αὐτοῖσι χθονὶ κέκλιτο εὖ κατὰ κόσμον<br/>τριστοιχί: παρὰ δέ σφιν ἑκάστῳ δίζυγες ἵπποι.<br/>Ῥῆσος δ' ἐν μέσῳ εὗδε, παρ' αὐτῷ δ' ὠκέες ἵπποι<br/>ἐξ ἐπιδιφριάδος πυμάτης ἱμᾶσι δέδεντο.<br/>τὸν δ' Ὀδυσεὺς προπάροιθεν ἰδὼν Διομήδεϊ δεῖξεν:<br/>οὗτός τοι Διόμηδες ἀνήρ, οὗτοι δέ τοι ἵπποι,<br/>οὓς νῶϊν πίφαυσκε Δόλων ὃν ἐπέφνομεν ἡμεῖς.<br/>ἀλλ' ἄγε δὴ πρόφερε κρατερὸν μένος: οὐδέ τί σε χρὴ<br/>ἑστάμεναι μέλεον σὺν τεύχεσιν, ἀλλὰ λύ' ἵππους:<br/>ἠὲ σύ γ' ἄνδρας ἔναιρε, μελήσουσιν δ' ἐμοὶ ἵπποι.</rtc></ruby><ruby><rtc lang="grc" translate="no">ὣς φάτο, τῷ δ' ἔμπνευσε μένος γλαυκῶπις Ἀθήνη,<br/>κτεῖνε δ' ἐπιστροφάδην: τῶν δὲ στόνος ὄρνυτ' ἀεικὴς<br/>ἄορι θεινομένων, ἐρυθαίνετο δ' αἵματι γαῖα.<br/>ὡς δὲ λέων μήλοισιν ἀσημάντοισιν ἐπελθὼν<br/>αἴγεσιν ἢ ὀί̈εσσι κακὰ φρονέων ἐνορούσῃ,<br/>ὣς μὲν Θρήϊκας ἄνδρας ἐπῴχετο Τυδέος υἱὸς<br/>ὄφρα δυώδεκ' ἔπεφνεν: ἀτὰρ πολύμητις Ὀδυσσεὺς<br/>ὅν τινα Τυδεί̈δης ἄορι πλήξειε παραστὰς<br/>τὸν δ' Ὀδυσεὺς μετόπισθε λαβὼν ποδὸς ἐξερύσασκε,<br/>τὰ φρονέων κατὰ θυμὸν ὅπως καλλίτριχες ἵπποι<br/>ῥεῖα διέλθοιεν μηδὲ τρομεοίατο θυμῷ<br/>νεκροῖς ἀμβαίνοντες: ἀήθεσσον γὰρ ἔτ' αὐτῶν.<br/>ἀλλ' ὅτε δὴ βασιλῆα κιχήσατο Τυδέος υἱός,<br/>τὸν τρισκαιδέκατον μελιηδέα θυμὸν ἀπηύρα<br/>ἀσθμαίνοντα: κακὸν γὰρ ὄναρ κεφαλῆφιν ἐπέστη<br/>τὴν νύκτ' Οἰνεί̈δαο πάϊς διὰ μῆτιν Ἀθήνης.<br/>τόφρα δ' ἄρ' ὃ τλήμων Ὀδυσεὺς λύε μώνυχας ἵππους,<br/>σὺν δ' ἤειρεν ἱμᾶσι καὶ ἐξήλαυνεν ὁμίλου<br/>τόξῳ ἐπιπλήσσων, ἐπεὶ οὐ μάστιγα φαεινὴν<br/>ποικίλου ἐκ δίφροιο νοήσατο χερσὶν ἑλέσθαι:<br/>ῥοίζησεν δ' ἄρα πιφαύσκων Διομήδεϊ δίῳ.<br/>αὐτὰρ ὃ μερμήριζε μένων ὅ τι κύντατον ἕρδοι,<br/>ἢ ὅ γε δίφρον ἑλών, ὅθι ποικίλα τεύχε' ἔκειτο,<br/>ῥυμοῦ ἐξερύοι ἢ ἐκφέροι ὑψόσ' ἀείρας,<br/>ἦ ἔτι τῶν πλεόνων Θρῃκῶν ἀπὸ θυμὸν ἕλοιτο.<br/>εἷος ὃ ταῦθ' ὥρμαινε κατὰ φρένα, τόφρα δ' Ἀθήνη<br/>ἐγγύθεν ἱσταμένη προσέφη Διομήδεα δῖον:<br/>νόστου δὴ μνῆσαι μεγαθύμου Τυδέος υἱὲ<br/>νῆας ἔπι γλαφυράς, μὴ καὶ πεφοβημένος ἔλθῃς,<br/>μή πού τις καὶ Τρῶας ἐγείρῃσιν θεὸς ἄλλος.</rtc></ruby><ruby><rtc lang="grc" translate="no">ὣς φάθ', ὃ δὲ ξυνέηκε θεᾶς ὄπα φωνησάσης,<br/>καρπαλίμως δ' ἵππων ἐπεβήσετο: κόψε δ' Ὀδυσσεὺς<br/>τόξῳ: τοὶ δ' ἐπέτοντο θοὰς ἐπὶ νῆας Ἀχαιῶν.</rtc></ruby><ruby><rtc lang="grc" translate="no">οὐδ' ἀλαοσκοπιὴν εἶχ' ἀργυρότοξος Ἀπόλλων<br/>ὡς ἴδ' Ἀθηναίην μετὰ Τυδέος υἱὸν ἕπουσαν:<br/>τῇ κοτέων Τρώων κατεδύσετο πουλὺν ὅμιλον,<br/>ὦρσεν δὲ Θρῃκῶν βουληφόρον Ἱπποκόωντα<br/>Ῥήσου ἀνεψιὸν ἐσθλόν: ὃ δ' ἐξ ὕπνου ἀνορούσας<br/>ὡς ἴδε χῶρον ἐρῆμον, ὅθ' ἕστασαν ὠκέες ἵπποι,<br/>ἄνδράς τ' ἀσπαίροντας ἐν ἀργαλέῃσι φονῇσιν,<br/>ᾤμωξέν τ' ἄρ' ἔπειτα φίλον τ' ὀνόμηνεν ἑταῖρον.<br/>Τρώων δὲ κλαγγή τε καὶ ἄσπετος ὦρτο κυδοιμὸς<br/>θυνόντων ἄμυδις: θηεῦντο δὲ μέρμερα ἔργα<br/>ὅσσ' ἄνδρες ῥέξαντες ἔβαν κοίλας ἐπὶ νῆας.</rtc></ruby><ruby><rtc lang="grc" translate="no">οἳ δ' ὅτε δή ῥ' ἵκανον ὅθι σκοπὸν Ἕκτορος ἔκταν,<br/>ἔνθ' Ὀδυσεὺς μὲν ἔρυξε Διὶ̈ φίλος ὠκέας ἵππους,<br/>Τυδεί̈δης δὲ χαμᾶζε θορὼν ἔναρα βροτόεντα<br/>ἐν χείρεσσ' Ὀδυσῆϊ τίθει, ἐπεβήσετο δ' ἵππων:<br/>μάστιξεν δ' ἵππους, τὼ δ' οὐκ ἀέκοντε πετέσθην<br/>νῆας ἔπι γλαφυράς: τῇ γὰρ φίλον ἔπλετο θυμῷ.<br/>Νέστωρ δὲ πρῶτος κτύπον ἄϊε φώνησέν τε:<br/>ὦ φίλοι Ἀργείων ἡγήτορες ἠδὲ μέδοντες<br/>ψεύσομαι, ἦ ἔτυμον ἐρέω; κέλεται δέ με θυμός.<br/>ἵππων μ' ὠκυπόδων ἀμφὶ κτύπος οὔατα βάλλει.<br/>αἲ γὰρ δὴ Ὀδυσεύς τε καὶ ὃ κρατερὸς Διομήδης<br/>ὧδ' ἄφαρ ἐκ Τρώων ἐλασαίατο μώνυχας ἵππους:<br/>ἀλλ' αἰνῶς δείδοικα κατὰ φρένα μή τι πάθωσιν<br/>Ἀργείων οἳ ἄριστοι ὑπὸ Τρώων ὀρυμαγδοῦ.</rtc></ruby><ruby><rtc lang="grc" translate="no">οὔ πω πᾶν εἴρητο ἔπος ὅτ' ἄρ' ἤλυθον αὐτοί.<br/>καί ῥ' οἳ μὲν κατέβησαν ἐπὶ χθόνα, τοὶ δὲ χαρέντες<br/>δεξιῇ ἠσπάζοντο ἔπεσσί τε μειλιχίοισι:<br/>πρῶτος δ' ἐξερέεινε Γερήνιος ἱππότα Νέστωρ:<br/>εἴπ' ἄγε μ' ὦ πολύαιν' Ὀδυσεῦ μέγα κῦδος Ἀχαιῶν<br/>ὅππως τοῦσδ' ἵππους λάβετον καταδύντες ὅμιλον<br/>Τρώων, ἦ τίς σφωε πόρεν θεὸς ἀντιβολήσας.<br/>αἰνῶς ἀκτίνεσσιν ἐοικότες ἠελίοιο.<br/>αἰεὶ μὲν Τρώεσσ' ἐπιμίσγομαι, οὐδέ τί φημι<br/>μιμνάζειν παρὰ νηυσὶ γέρων περ ἐὼν πολεμιστής:<br/>ἀλλ' οὔ πω τοίους ἵππους ἴδον οὐδὲ νόησα.<br/>ἀλλά τιν' ὔμμ' ὀί̈ω δόμεναι θεὸν ἀντιάσαντα:<br/>ἀμφοτέρω γὰρ σφῶϊ φιλεῖ νεφεληγερέτα Ζεὺς<br/>κούρη τ' αἰγιόχοιο Διὸς γλαυκῶπις Ἀθήνη.</rtc></ruby><ruby><rtc lang="grc" translate="no">τὸν δ' ἀπαμειβόμενος προσέφη πολύμητις Ὀδυσσεύς:<br/>ὦ Νέστορ Νηληϊάδη μέγα κῦδος Ἀχαιῶν<br/>ῥεῖα θεός γ' ἐθέλων καὶ ἀμείνονας ἠέ περ οἵδε<br/>ἵππους δωρήσαιτ', ἐπεὶ ἢ πολὺ φέρτεροί εἰσιν.<br/>ἵπποι δ' οἵδε γεραιὲ νεήλυδες οὓς ἐρεείνεις<br/>Θρηί̈κιοι: τὸν δέ σφιν ἄνακτ' ἀγαθὸς Διομήδης<br/>ἔκτανε, πὰρ δ' ἑτάρους δυοκαίδεκα πάντας ἀρίστους.<br/>τὸν τρισκαιδέκατον σκοπὸν εἵλομεν ἐγγύθι νηῶν,<br/>τόν ῥα διοπτῆρα στρατοῦ ἔμμεναι ἡμετέροιο<br/>Ἕκτωρ τε προέηκε καὶ ἄλλοι Τρῶες ἀγαυοί.</rtc></ruby><ruby><rtc lang="grc" translate="no">ὣς εἰπὼν τάφροιο διήλασε μώνυχας ἵππους<br/>καγχαλόων: ἅμα δ' ἄλλοι ἴσαν χαίροντες Ἀχαιοί.<br/>οἳ δ' ὅτε Τυδεί̈δεω κλισίην εὔτυκτον ἵκοντο,<br/>ἵππους μὲν κατέδησαν ἐϋτμήτοισιν ἱμᾶσι<br/>φάτνῃ ἐφ' ἱππείῃ, ὅθι περ Διομήδεος ἵπποι<br/>ἕστασαν ὠκύποδες μελιηδέα πυρὸν ἔδοντες:<br/>νηὶ̈ δ' ἐνὶ πρυμνῇ ἔναρα βροτόεντα Δόλωνος<br/>θῆκ' Ὀδυσεύς, ὄφρ' ἱρὸν ἑτοιμασσαίατ' Ἀθήνῃ.<br/>αὐτοὶ δ' ἱδρῶ πολλὸν ἀπενίζοντο θαλάσσῃ<br/>ἐσβάντες κνήμας τε ἰδὲ λόφον ἀμφί τε μηρούς.<br/>αὐτὰρ ἐπεί σφιν κῦμα θαλάσσης ἱδρῶ πολλὸν<br/>νίψεν ἀπὸ χρωτὸς καὶ ἀνέψυχθεν φίλον ἦτορ,<br/>ἔς ῥ' ἀσαμίνθους βάντες ἐϋξέστας λούσαντο.<br/>τὼ δὲ λοεσσαμένω καὶ ἀλειψαμένω λίπ' ἐλαίῳ<br/>δείπνῳ ἐφιζανέτην, ἀπὸ δὲ κρητῆρος Ἀθήνῃ<br/>πλείου ἀφυσσόμενοι λεῖβον μελιηδέα οἶνον.</rtc></ruby>