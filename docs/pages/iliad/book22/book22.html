<h2>Book 22</h2><ruby><rtc lang="grc" translate="no">ὣς οἳ μὲν κατὰ ἄστυ πεφυζότες ἠύ̈τε νεβροὶ<br/>ἱδρῶ ἀπεψύχοντο πίον τ' ἀκέοντό τε δίψαν<br/>κεκλιμένοι καλῇσιν ἐπάλξεσιν: αὐτὰρ Ἀχαιοὶ<br/>τείχεος ἆσσον ἴσαν σάκε' ὤμοισι κλίναντες.<br/>Ἕκτορα δ' αὐτοῦ μεῖναι ὀλοιὴ μοῖρα πέδησεν<br/>Ἰλίου προπάροιθε πυλάων τε Σκαιάων.<br/>αὐτὰρ Πηλείωνα προσηύδα Φοῖβος Ἀπόλλων:<br/>τίπτέ με Πηλέος υἱὲ ποσὶν ταχέεσσι διώκεις<br/>αὐτὸς θνητὸς ἐὼν θεὸν ἄμβροτον; οὐδέ νύ πώ με<br/>ἔγνως ὡς θεός εἰμι, σὺ δ' ἀσπερχὲς μενεαίνεις.<br/>ἦ νύ τοι οὔ τι μέλει Τρώων πόνος, οὓς ἐφόβησας,<br/>οἳ δή τοι εἰς ἄστυ ἄλεν, σὺ δὲ δεῦρο λιάσθης.<br/>οὐ μέν με κτενέεις, ἐπεὶ οὔ τοι μόρσιμός εἰμι.</rtc></ruby><ruby><rtc lang="grc" translate="no">τὸν δὲ μέγ' ὀχθήσας προσέφη πόδας ὠκὺς Ἀχιλλεύς:<br/>ἔβλαψάς μ' ἑκάεργε θεῶν ὀλοώτατε πάντων<br/>ἐνθάδε νῦν τρέψας ἀπὸ τείχεος: ἦ κ' ἔτι πολλοὶ<br/>γαῖαν ὀδὰξ εἷλον πρὶν Ἴλιον εἰσαφικέσθαι.<br/>νῦν δ' ἐμὲ μὲν μέγα κῦδος ἀφείλεο, τοὺς δὲ σάωσας<br/>ῥηϊδίως, ἐπεὶ οὔ τι τίσιν γ' ἔδεισας ὀπίσσω.<br/>ἦ σ' ἂν τισαίμην, εἴ μοι δύναμίς γε παρείη.</rtc></ruby><ruby><rtc lang="grc" translate="no">ὣς εἰπὼν προτὶ ἄστυ μέγα φρονέων ἐβεβήκει,<br/>σευάμενος ὥς θ' ἵππος ἀεθλοφόρος σὺν ὄχεσφιν,<br/>ὅς ῥά τε ῥεῖα θέῃσι τιταινόμενος πεδίοιο:<br/>ὣς Ἀχιλεὺς λαιψηρὰ πόδας καὶ γούνατ' ἐνώμα.</rtc></ruby><ruby><rtc lang="grc" translate="no">τὸν δ' ὃ γέρων Πρίαμος πρῶτος ἴδεν ὀφθαλμοῖσι<br/>παμφαίνονθ' ὥς τ' ἀστέρ' ἐπεσσύμενον πεδίοιο,<br/>ὅς ῥά τ' ὀπώρης εἶσιν, ἀρίζηλοι δέ οἱ αὐγαὶ<br/>φαίνονται πολλοῖσι μετ' ἀστράσι νυκτὸς ἀμολγῷ,<br/>ὅν τε κύν' Ὠρίωνος ἐπίκλησιν καλέουσι.<br/>λαμπρότατος μὲν ὅ γ' ἐστί, κακὸν δέ τε σῆμα τέτυκται,<br/>καί τε φέρει πολλὸν πυρετὸν δειλοῖσι βροτοῖσιν:<br/>ὣς τοῦ χαλκὸς ἔλαμπε περὶ στήθεσσι θέοντος.<br/>ᾤμωξεν δ' ὃ γέρων, κεφαλὴν δ' ὅ γε κόψατο χερσὶν<br/>ὑψόσ' ἀνασχόμενος, μέγα δ' οἰμώξας ἐγεγώνει<br/>λισσόμενος φίλον υἱόν: ὃ δὲ προπάροιθε πυλάων<br/>ἑστήκει ἄμοτον μεμαὼς Ἀχιλῆϊ μάχεσθαι:<br/>τὸν δ' ὃ γέρων ἐλεεινὰ προσηύδα χεῖρας ὀρεγνύς:<br/>Ἕκτορ μή μοι μίμνε φίλον τέκος ἀνέρα τοῦτον<br/>οἶος ἄνευθ' ἄλλων, ἵνα μὴ τάχα πότμον ἐπίσπῃς<br/>Πηλεί̈ωνι δαμείς, ἐπεὶ ἦ πολὺ φέρτερός ἐστι<br/>σχέτλιος: αἴθε θεοῖσι φίλος τοσσόνδε γένοιτο<br/>ὅσσον ἐμοί: τάχα κέν ἑ κύνες καὶ γῦπες ἔδοιεν<br/>κείμενον: ἦ κέ μοι αἰνὸν ἀπὸ πραπίδων ἄχος ἔλθοι:<br/>ὅς μ' υἱῶν πολλῶν τε καὶ ἐσθλῶν εὖνιν ἔθηκε<br/>κτείνων καὶ περνὰς νήσων ἔπι τηλεδαπάων.<br/>καὶ γὰρ νῦν δύο παῖδε Λυκάονα καὶ Πολύδωρον<br/>οὐ δύναμαι ἰδέειν Τρώων εἰς ἄστυ ἀλέντων,<br/>τούς μοι Λαοθόη τέκετο κρείουσα γυναικῶν.<br/>ἀλλ' εἰ μὲν ζώουσι μετὰ στρατῷ, ἦ τ' ἂν ἔπειτα<br/>χαλκοῦ τε χρυσοῦ τ' ἀπολυσόμεθ', ἔστι γὰρ ἔνδον:<br/>πολλὰ γὰρ ὤπασε παιδὶ γέρων ὀνομάκλυτος Ἄλτης.<br/>εἰ δ' ἤδη τεθνᾶσι καὶ εἰν Ἀί̈δαο δόμοισιν,<br/>ἄλγος ἐμῷ θυμῷ καὶ μητέρι τοὶ τεκόμεσθα:<br/>λαοῖσιν δ' ἄλλοισι μινυνθαδιώτερον ἄλγος<br/>ἔσσεται, ἢν μὴ καὶ σὺ θάνῃς Ἀχιλῆϊ δαμασθείς.<br/>ἀλλ' εἰσέρχεο τεῖχος ἐμὸν τέκος, ὄφρα σαώσῃς<br/>Τρῶας καὶ Τρῳάς, μὴ δὲ μέγα κῦδος ὀρέξῃς<br/>Πηλεί̈δῃ, αὐτὸς δὲ φίλης αἰῶνος ἀμερθῇς.<br/>πρὸς δ' ἐμὲ τὸν δύστηνον ἔτι φρονέοντ' ἐλέησον<br/>δύσμορον, ὅν ῥα πατὴρ Κρονίδης ἐπὶ γήραος οὐδῷ<br/>αἴσῃ ἐν ἀργαλέῃ φθίσει κακὰ πόλλ' ἐπιδόντα<br/>υἷάς τ' ὀλλυμένους ἑλκηθείσας τε θύγατρας,<br/>καὶ θαλάμους κεραϊζομένους, καὶ νήπια τέκνα<br/>βαλλόμενα προτὶ γαίῃ ἐν αἰνῇ δηϊοτῆτι,<br/>ἑλκομένας τε νυοὺς ὀλοῇς ὑπὸ χερσὶν Ἀχαιῶν.<br/>αὐτὸν δ' ἂν πύματόν με κύνες πρώτῃσι θύρῃσιν<br/>ὠμησταὶ ἐρύουσιν, ἐπεί κέ τις ὀξέϊ χαλκῷ<br/>τύψας ἠὲ βαλὼν ῥεθέων ἐκ θυμὸν ἕληται,<br/>οὓς τρέφον ἐν μεγάροισι τραπεζῆας θυραωρούς,<br/>οἵ κ' ἐμὸν αἷμα πιόντες ἀλύσσοντες περὶ θυμῷ<br/>κείσοντ' ἐν προθύροισι. νέῳ δέ τε πάντ' ἐπέοικεν<br/>ἄρηϊ κταμένῳ δεδαϊγμένῳ ὀξέϊ χαλκῷ<br/>κεῖσθαι: πάντα δὲ καλὰ θανόντι περ ὅττι φανήῃ:<br/>ἀλλ' ὅτε δὴ πολιόν τε κάρη πολιόν τε γένειον<br/>αἰδῶ τ' αἰσχύνωσι κύνες κταμένοιο γέροντος,<br/>τοῦτο δὴ οἴκτιστον πέλεται δειλοῖσι βροτοῖσιν.<br/>ἦ ῥ' ὃ γέρων, πολιὰς δ' ἄρ' ἀνὰ τρίχας ἕλκετο χερσὶ<br/>τίλλων ἐκ κεφαλῆς: οὐδ' Ἕκτορι θυμὸν ἔπειθε.<br/>μήτηρ δ' αὖθ' ἑτέρωθεν ὀδύρετο δάκρυ χέουσα<br/>κόλπον ἀνιεμένη, ἑτέρηφι δὲ μαζὸν ἀνέσχε:<br/>καί μιν δάκρυ χέουσ' ἔπεα πτερόεντα προσηύδα:<br/>Ἕκτορ τέκνον ἐμὸν τάδε τ' αἴδεο καί μ' ἐλέησον<br/>αὐτήν, εἴ ποτέ τοι λαθικηδέα μαζὸν ἐπέσχον:<br/>τῶν μνῆσαι φίλε τέκνον ἄμυνε δὲ δήϊον ἄνδρα<br/>τείχεος ἐντὸς ἐών, μὴ δὲ πρόμος ἵστασο τούτῳ<br/>σχέτλιος: εἴ περ γάρ σε κατακτάνῃ, οὔ σ' ἔτ' ἔγωγε<br/>κλαύσομαι ἐν λεχέεσσι φίλον θάλος, ὃν τέκον αὐτή,<br/>οὐδ' ἄλοχος πολύδωρος: ἄνευθε δέ σε μέγα νῶϊν<br/>Ἀργείων παρὰ νηυσὶ κύνες ταχέες κατέδονται.</rtc></ruby><ruby><rtc lang="grc" translate="no">ὣς τώ γε κλαίοντε προσαυδήτην φίλον υἱὸν<br/>πολλὰ λισσομένω: οὐδ' Ἕκτορι θυμὸν ἔπειθον,<br/>ἀλλ' ὅ γε μίμν' Ἀχιλῆα πελώριον ἆσσον ἰόντα.<br/>ὡς δὲ δράκων ἐπὶ χειῇ ὀρέστερος ἄνδρα μένῃσι<br/>βεβρωκὼς κακὰ φάρμακ', ἔδυ δέ τέ μιν χόλος αἰνός,<br/>σμερδαλέον δὲ δέδορκεν ἑλισσόμενος περὶ χειῇ:<br/>ὣς Ἕκτωρ ἄσβεστον ἔχων μένος οὐχ ὑπεχώρει<br/>πύργῳ ἔπι προὔχοντι φαεινὴν ἀσπίδ' ἐρείσας:<br/>ὀχθήσας δ' ἄρα εἶπε πρὸς ὃν μεγαλήτορα θυμόν:<br/>ὤ μοι ἐγών, εἰ μέν κε πύλας καὶ τείχεα δύω,<br/>Πουλυδάμας μοι πρῶτος ἐλεγχείην ἀναθήσει,<br/>ὅς μ' ἐκέλευε Τρωσὶ ποτὶ πτόλιν ἡγήσασθαι<br/>νύχθ' ὕπο τήνδ' ὀλοὴν ὅτε τ' ὤρετο δῖος Ἀχιλλεύς.<br/>ἀλλ' ἐγὼ οὐ πιθόμην: ἦ τ' ἂν πολὺ κέρδιον ἦεν.<br/>νῦν δ' ἐπεὶ ὤλεσα λαὸν ἀτασθαλίῃσιν ἐμῇσιν,<br/>αἰδέομαι Τρῶας καὶ Τρῳάδας ἑλκεσιπέπλους,<br/>μή ποτέ τις εἴπῃσι κακώτερος ἄλλος ἐμεῖο:<br/>Ἕκτωρ ἧφι βίηφι πιθήσας ὤλεσε λαόν.<br/>ὣς ἐρέουσιν: ἐμοὶ δὲ τότ' ἂν πολὺ κέρδιον εἴη<br/>ἄντην ἢ Ἀχιλῆα κατακτείναντα νέεσθαι,<br/>ἠέ κεν αὐτῷ ὀλέσθαι ἐϋκλειῶς πρὸ πόληος.</rtc></ruby><ruby><rtc lang="grc" translate="no">εἰ δέ κεν ἀσπίδα μὲν καταθείομαι ὀμφαλόεσσαν<br/>καὶ κόρυθα βριαρήν, δόρυ δὲ πρὸς τεῖχος ἐρείσας<br/>αὐτὸς ἰὼν Ἀχιλῆος ἀμύμονος ἀντίος ἔλθω<br/>καί οἱ ὑπόσχωμαι Ἑλένην καὶ κτήμαθ' ἅμ' αὐτῇ,<br/>πάντα μάλ' ὅσσά τ' Ἀλέξανδρος κοίλῃς ἐνὶ νηυσὶν<br/>ἠγάγετο Τροίηνδ', ἥ τ' ἔπλετο νείκεος ἀρχή,<br/>δωσέμεν Ἀτρεί̈δῃσιν ἄγειν, ἅμα δ' ἀμφὶς Ἀχαιοῖς<br/>ἄλλ' ἀποδάσσεσθαι ὅσα τε πτόλις ἥδε κέκευθε:<br/>Τρωσὶν δ' αὖ μετόπισθε γερούσιον ὅρκον ἕλωμαι<br/>μή τι κατακρύψειν, ἀλλ' ἄνδιχα πάντα δάσασθαι<br/>κτῆσιν ὅσην πτολίεθρον ἐπήρατον ἐντὸς ἐέργει:<br/>ἀλλὰ τί ἤ μοι ταῦτα φίλος διελέξατο θυμός;<br/>μή μιν ἐγὼ μὲν ἵκωμαι ἰών, ὃ δέ μ' οὐκ ἐλεήσει<br/>οὐδέ τί μ' αἰδέσεται, κτενέει δέ με γυμνὸν ἐόντα<br/>αὔτως ὥς τε γυναῖκα, ἐπεί κ' ἀπὸ τεύχεα δύω.<br/>οὐ μέν πως νῦν ἔστιν ἀπὸ δρυὸς οὐδ' ἀπὸ πέτρης<br/>τῷ ὀαριζέμεναι, ἅ τε παρθένος ἠί̈θεός τε<br/>παρθένος ἠί̈θεός τ' ὀαρίζετον ἀλλήλοιιν.<br/>βέλτερον αὖτ' ἔριδι ξυνελαυνέμεν ὅττι τάχιστα:<br/>εἴδομεν ὁπποτέρῳ κεν Ὀλύμπιος εὖχος ὀρέξῃ.<br/>ὣς ὅρμαινε μένων, ὃ δέ οἱ σχεδὸν ἦλθεν Ἀχιλλεὺς<br/>ἶσος Ἐνυαλίῳ κορυθάϊκι πτολεμιστῇ<br/>σείων Πηλιάδα μελίην κατὰ δεξιὸν ὦμον<br/>δεινήν: ἀμφὶ δὲ χαλκὸς ἐλάμπετο εἴκελος αὐγῇ<br/>ἢ πυρὸς αἰθομένου ἢ ἠελίου ἀνιόντος.<br/>Ἕκτορα δ', ὡς ἐνόησεν, ἕλε τρόμος: οὐδ' ἄρ' ἔτ' ἔτλη<br/>αὖθι μένειν, ὀπίσω δὲ πύλας λίπε, βῆ δὲ φοβηθείς:<br/>Πηλεί̈δης δ' ἐπόρουσε ποσὶ κραιπνοῖσι πεποιθώς.<br/>ἠύ̈τε κίρκος ὄρεσφιν ἐλαφρότατος πετεηνῶν<br/>ῥηϊδίως οἴμησε μετὰ τρήρωνα πέλειαν,<br/>ἣ δέ θ' ὕπαιθα φοβεῖται, ὃ δ' ἐγγύθεν ὀξὺ λεληκὼς<br/>ταρφέ' ἐπαί̈σσει, ἑλέειν τέ ἑ θυμὸς ἀνώγει:<br/>ὣς ἄρ' ὅ γ' ἐμμεμαὼς ἰθὺς πέτετο, τρέσε δ' Ἕκτωρ<br/>τεῖχος ὕπο Τρώων, λαιψηρὰ δὲ γούνατ' ἐνώμα.<br/>οἳ δὲ παρὰ σκοπιὴν καὶ ἐρινεὸν ἠνεμόεντα<br/>τείχεος αἰὲν ὑπ' ἐκ κατ' ἀμαξιτὸν ἐσσεύοντο,<br/>κρουνὼ δ' ἵκανον καλλιρρόω: ἔνθα δὲ πηγαὶ<br/>δοιαὶ ἀναί̈σσουσι Σκαμάνδρου δινήεντος.<br/>ἣ μὲν γάρ θ' ὕδατι λιαρῷ ῥέει, ἀμφὶ δὲ καπνὸς<br/>γίγνεται ἐξ αὐτῆς ὡς εἰ πυρὸς αἰθομένοιο:<br/>ἣ δ' ἑτέρη θέρεϊ προρέει ἐϊκυῖα χαλάζῃ,<br/>ἢ χιόνι ψυχρῇ ἢ ἐξ ὕδατος κρυστάλλῳ.<br/>ἔνθα δ' ἐπ' αὐτάων πλυνοὶ εὐρέες ἐγγὺς ἔασι<br/>καλοὶ λαί̈νεοι, ὅθι εἵματα σιγαλόεντα<br/>πλύνεσκον Τρώων ἄλοχοι καλαί τε θύγατρες<br/>τὸ πρὶν ἐπ' εἰρήνης πρὶν ἐλθεῖν υἷας Ἀχαιῶν.<br/>τῇ ῥα παραδραμέτην φεύγων ὃ δ' ὄπισθε διώκων:<br/>πρόσθε μὲν ἐσθλὸς ἔφευγε, δίωκε δέ μιν μέγ' ἀμείνων<br/>καρπαλίμως, ἐπεὶ οὐχ ἱερήϊον οὐδὲ βοείην<br/>ἀρνύσθην, ἅ τε ποσσὶν ἀέθλια γίγνεται ἀνδρῶν,<br/>ἀλλὰ περὶ ψυχῆς θέον Ἕκτορος ἱπποδάμοιο.<br/>ὡς δ' ὅτ' ἀεθλοφόροι περὶ τέρματα μώνυχες ἵπποι<br/>ῥίμφα μάλα τρωχῶσι: τὸ δὲ μέγα κεῖται ἄεθλον<br/>ἢ τρίπος ἠὲ γυνὴ ἀνδρὸς κατατεθνηῶτος:<br/>ὣς τὼ τρὶς Πριάμοιο πόλιν πέρι δινηθήτην<br/>καρπαλίμοισι πόδεσσι: θεοὶ δ' ἐς πάντες ὁρῶντο:<br/>τοῖσι δὲ μύθων ἦρχε πατὴρ ἀνδρῶν τε θεῶν τε:<br/>ὢ πόποι ἦ φίλον ἄνδρα διωκόμενον περὶ τεῖχος<br/>ὀφθαλμοῖσιν ὁρῶμαι: ἐμὸν δ' ὀλοφύρεται ἦτορ<br/>Ἕκτορος, ὅς μοι πολλὰ βοῶν ἐπὶ μηρί' ἔκηεν<br/>Ἴδης ἐν κορυφῇσι πολυπτύχου, ἄλλοτε δ' αὖτε<br/>ἐν πόλει ἀκροτάτῃ: νῦν αὖτέ ἑ δῖος Ἀχιλλεὺς<br/>ἄστυ πέρι Πριάμοιο ποσὶν ταχέεσσι διώκει.<br/>ἀλλ' ἄγετε φράζεσθε θεοὶ καὶ μητιάασθε<br/>ἠέ μιν ἐκ θανάτοιο σαώσομεν, ἦέ μιν ἤδη<br/>Πηλεί̈δῃ Ἀχιλῆϊ δαμάσσομεν ἐσθλὸν ἐόντα.<br/>τὸν δ' αὖτε προσέειπε θεὰ γλαυκῶπις Ἀθήνη:<br/>ὦ πάτερ ἀργικέραυνε κελαινεφὲς οἷον ἔειπες:<br/>ἄνδρα θνητὸν ἐόντα πάλαι πεπρωμένον αἴσῃ<br/>ἂψ ἐθέλεις θανάτοιο δυσηχέος ἐξαναλῦσαι;<br/>ἔρδ': ἀτὰρ οὔ τοι πάντες ἐπαινέομεν θεοὶ ἄλλοι.</rtc></ruby><ruby><rtc lang="grc" translate="no">τὴν δ' ἀπαμειβόμενος προσέφη νεφεληγερέτα Ζεύς:<br/>θάρσει Τριτογένεια φίλον τέκος: οὔ νύ τι θυμῷ<br/>πρόφρονι μυθέομαι, ἐθέλω δέ τοι ἤπιος εἶναι:<br/>ἔρξον ὅπῃ δή τοι νόος ἔπλετο, μὴ δ' ἔτ' ἐρώει.</rtc></ruby><ruby><rtc lang="grc" translate="no">ὣς εἰπὼν ὄτρυνε πάρος μεμαυῖαν Ἀθήνην:<br/>βῆ δὲ κατ' Οὐλύμποιο καρήνων ἀί̈ξασα.</rtc></ruby><ruby><rtc lang="grc" translate="no">Ἕκτορα δ' ἀσπερχὲς κλονέων ἔφεπ' ὠκὺς Ἀχιλλεύς.<br/>ὡς δ' ὅτε νεβρὸν ὄρεσφι κύων ἐλάφοιο δίηται<br/>ὄρσας ἐξ εὐνῆς διά τ' ἄγκεα καὶ διὰ βήσσας:<br/>τὸν δ' εἴ πέρ τε λάθῃσι καταπτήξας ὑπὸ θάμνῳ,<br/>ἀλλά τ' ἀνιχνεύων θέει ἔμπεδον ὄφρά κεν εὕρῃ:<br/>ὣς Ἕκτωρ οὐ λῆθε ποδώκεα Πηλεί̈ωνα.<br/>ὁσσάκι δ' ὁρμήσειε πυλάων Δαρδανιάων<br/>ἀντίον ἀί̈ξασθαι ἐϋδμήτους ὑπὸ πύργους,<br/>εἴ πως οἷ καθύπερθεν ἀλάλκοιεν βελέεσσι,<br/>τοσσάκι μιν προπάροιθεν ἀποστρέψασκε παραφθὰς<br/>πρὸς πεδίον: αὐτὸς δὲ ποτὶ πτόλιος πέτετ' αἰεί.<br/>ὡς δ' ἐν ὀνείρῳ οὐ δύναται φεύγοντα διώκειν:<br/>οὔτ' ἄρ' ὃ τὸν δύναται ὑποφεύγειν οὔθ' ὃ διώκειν:<br/>ὣς ὃ τὸν οὐ δύνατο μάρψαι ποσίν, οὐδ' ὃς ἀλύξαι.<br/>πῶς δέ κεν Ἕκτωρ κῆρας ὑπεξέφυγεν θανάτοιο,<br/>εἰ μή οἱ πύματόν τε καὶ ὕστατον ἤντετ' Ἀπόλλων<br/>ἐγγύθεν, ὅς οἱ ἐπῶρσε μένος λαιψηρά τε γοῦνα;<br/>λαοῖσιν δ' ἀνένευε καρήατι δῖος Ἀχιλλεύς,<br/>οὐδ' ἔα ἱέμεναι ἐπὶ Ἕκτορι πικρὰ βέλεμνα,<br/>μή τις κῦδος ἄροιτο βαλών, ὃ δὲ δεύτερος ἔλθοι.<br/>ἀλλ' ὅτε δὴ τὸ τέταρτον ἐπὶ κρουνοὺς ἀφίκοντο,<br/>καὶ τότε δὴ χρύσεια πατὴρ ἐτίταινε τάλαντα,<br/>ἐν δ' ἐτίθει δύο κῆρε τανηλεγέος θανάτοιο,<br/>τὴν μὲν Ἀχιλλῆος, τὴν δ' Ἕκτορος ἱπποδάμοιο,<br/>ἕλκε δὲ μέσσα λαβών: ῥέπε δ' Ἕκτορος αἴσιμον ἦμαρ,<br/>ᾤχετο δ' εἰς Ἀί̈δαο, λίπεν δέ ἑ Φοῖβος Ἀπόλλων.<br/>Πηλεί̈ωνα δ' ἵκανε θεὰ γλαυκῶπις Ἀθήνη,<br/>ἀγχοῦ δ' ἱσταμένη ἔπεα πτερόεντα προσηύδα:<br/>νῦν δὴ νῶι ἔολπα Διὶ̈ φίλε φαίδιμ' Ἀχιλλεῦ<br/>οἴσεσθαι μέγα κῦδος Ἀχαιοῖσι προτὶ νῆας<br/>Ἕκτορα δῃώσαντε μάχης ἄατόν περ ἐόντα.<br/>οὔ οἱ νῦν ἔτι γ' ἔστι πεφυγμένον ἄμμε γενέσθαι,<br/>οὐδ' εἴ κεν μάλα πολλὰ πάθοι ἑκάεργος Ἀπόλλων<br/>προπροκυλινδόμενος πατρὸς Διὸς αἰγιόχοιο.<br/>ἀλλὰ σὺ μὲν νῦν στῆθι καὶ ἄμπνυε, τόνδε δ' ἐγώ τοι<br/>οἰχομένη πεπιθήσω ἐναντίβιον μαχέσασθαι.<br/>ὣς φάτ' Ἀθηναίη, ὃ δ' ἐπείθετο, χαῖρε δὲ θυμῷ,<br/>στῆ δ' ἄρ' ἐπὶ μελίης χαλκογλώχινος ἐρεισθείς.<br/>ἣ δ' ἄρα τὸν μὲν ἔλειπε, κιχήσατο δ' Ἕκτορα δῖον<br/>Δηϊφόβῳ ἐϊκυῖα δέμας καὶ ἀτειρέα φωνήν:<br/>ἀγχοῦ δ' ἱσταμένη ἔπεα πτερόεντα προσηύδα:<br/>ἠθεῖ' ἦ μάλα δή σε βιάζεται ὠκὺς Ἀχιλλεὺς<br/>ἄστυ πέρι Πριάμοιο ποσὶν ταχέεσσι διώκων:<br/>ἀλλ' ἄγε δὴ στέωμεν καὶ ἀλεξώμεσθα μένοντες.</rtc></ruby><ruby><rtc lang="grc" translate="no">τὴν δ' αὖτε προσέειπε μέγας κορυθαίολος Ἕκτωρ:<br/>Δηί̈φοβ' ἦ μέν μοι τὸ πάρος πολὺ φίλτατος ἦσθα<br/>γνωτῶν οὓς Ἑκάβη ἠδὲ Πρίαμος τέκε παῖδας:<br/>νῦν δ' ἔτι καὶ μᾶλλον νοέω φρεσὶ τιμήσασθαι,<br/>ὃς ἔτλης ἐμεῦ εἵνεκ', ἐπεὶ ἴδες ὀφθαλμοῖσι,<br/>τείχεος ἐξελθεῖν, ἄλλοι δ' ἔντοσθε μένουσι.</rtc></ruby><ruby><rtc lang="grc" translate="no">τὸν δ' αὖτε προσέειπε θεὰ γλαυκῶπις Ἀθήνη:<br/>ἠθεῖ' ἦ μὲν πολλὰ πατὴρ καὶ πότνια μήτηρ<br/>λίσσονθ' ἑξείης γουνούμενοι, ἀμφὶ δ' ἑταῖροι,<br/>αὖθι μένειν: τοῖον γὰρ ὑποτρομέουσιν ἅπαντες:<br/>ἀλλ' ἐμὸς ἔνδοθι θυμὸς ἐτείρετο πένθεϊ λυγρῷ.<br/>νῦν δ' ἰθὺς μεμαῶτε μαχώμεθα, μὴ δέ τι δούρων<br/>ἔστω φειδωλή, ἵνα εἴδομεν εἴ κεν Ἀχιλλεὺς<br/>νῶϊ κατακτείνας ἔναρα βροτόεντα φέρηται<br/>νῆας ἔπι γλαφυράς, ἦ κεν σῷ δουρὶ δαμήῃ.</rtc></ruby><ruby><rtc lang="grc" translate="no">ὣς φαμένη καὶ κερδοσύνῃ ἡγήσατ' Ἀθήνη:<br/>οἳ δ' ὅτε δὴ σχεδὸν ἦσαν ἐπ' ἀλλήλοισιν ἰόντες,<br/>τὸν πρότερος προσέειπε μέγας κορυθαίολος Ἕκτωρ:<br/>οὔ σ' ἔτι Πηλέος υἱὲ φοβήσομαι, ὡς τὸ πάρος περ<br/>τρὶς περὶ ἄστυ μέγα Πριάμου δίον, οὐδέ ποτ' ἔτλην<br/>μεῖναι ἐπερχόμενον: νῦν αὖτέ με θυμὸς ἀνῆκε<br/>στήμεναι ἀντία σεῖο: ἕλοιμί κεν ἤ κεν ἁλοίην.<br/>ἀλλ' ἄγε δεῦρο θεοὺς ἐπιδώμεθα: τοὶ γὰρ ἄριστοι<br/>μάρτυροι ἔσσονται καὶ ἐπίσκοποι ἁρμονιάων:<br/>οὐ γὰρ ἐγώ σ' ἔκπαγλον ἀεικιῶ, αἴ κεν ἐμοὶ Ζεὺς<br/>δώῃ καμμονίην, σὴν δὲ ψυχὴν ἀφέλωμαι:<br/>ἀλλ' ἐπεὶ ἄρ κέ σε συλήσω κλυτὰ τεύχε' Ἀχιλλεῦ<br/>νεκρὸν Ἀχαιοῖσιν δώσω πάλιν: ὣς δὲ σὺ ῥέζειν.</rtc></ruby><ruby><rtc lang="grc" translate="no">τὸν δ' ἄρ' ὑπόδρα ἰδὼν προσέφη πόδας ὠκὺς Ἀχιλλεύς:<br/>Ἕκτορ μή μοι ἄλαστε συνημοσύνας ἀγόρευε:<br/>ὡς οὐκ ἔστι λέουσι καὶ ἀνδράσιν ὅρκια πιστά,<br/>οὐδὲ λύκοι τε καὶ ἄρνες ὁμόφρονα θυμὸν ἔχουσιν,<br/>ἀλλὰ κακὰ φρονέουσι διαμπερὲς ἀλλήλοισιν,<br/>ὣς οὐκ ἔστ' ἐμὲ καὶ σὲ φιλήμεναι, οὐδέ τι νῶϊν<br/>ὅρκια ἔσσονται, πρίν γ' ἢ ἕτερόν γε πεσόντα<br/>αἵματος ἆσαι Ἄρηα ταλαύρινον πολεμιστήν.<br/>παντοίης ἀρετῆς μιμνήσκεο: νῦν σε μάλα χρὴ<br/>αἰχμητήν τ' ἔμεναι καὶ θαρσαλέον πολεμιστήν.<br/>οὔ τοι ἔτ' ἔσθ' ὑπάλυξις, ἄφαρ δέ σε Παλλὰς Ἀθήνη<br/>ἔγχει ἐμῷ δαμάᾳ: νῦν δ' ἀθρόα πάντ' ἀποτίσεις<br/>κήδε' ἐμῶν ἑτάρων οὓς ἔκτανες ἔγχεϊ θύων.</rtc></ruby><ruby><rtc lang="grc" translate="no">ἦ ῥα, καὶ ἀμπεπαλὼν προί̈ει δολιχόσκιον ἔγχος:<br/>καὶ τὸ μὲν ἄντα ἰδὼν ἠλεύατο φαίδιμος Ἕκτωρ:<br/>ἕζετο γὰρ προϊδών, τὸ δ' ὑπέρπτατο χάλκεον ἔγχος,<br/>ἐν γαίῃ δ' ἐπάγη: ἀνὰ δ' ἥρπασε Παλλὰς Ἀθήνη,<br/>ἂψ δ' Ἀχιλῆϊ δίδου, λάθε δ' Ἕκτορα ποιμένα λαῶν.<br/>Ἕκτωρ δὲ προσέειπεν ἀμύμονα Πηλεί̈ωνα:<br/>ἤμβροτες, οὐδ' ἄρα πώ τι θεοῖς ἐπιείκελ' Ἀχιλλεῦ<br/>ἐκ Διὸς ἠείδης τὸν ἐμὸν μόρον, ἦ τοι ἔφης γε:<br/>ἀλλά τις ἀρτιεπὴς καὶ ἐπίκλοπος ἔπλεο μύθων,<br/>ὄφρά σ' ὑποδείσας μένεος ἀλκῆς τε λάθωμαι.<br/>οὐ μέν μοι φεύγοντι μεταφρένῳ ἐν δόρυ πήξεις,<br/>ἀλλ' ἰθὺς μεμαῶτι διὰ στήθεσφιν ἔλασσον<br/>εἴ τοι ἔδωκε θεός: νῦν αὖτ' ἐμὸν ἔγχος ἄλευαι<br/>χάλκεον: ὡς δή μιν σῷ ἐν χροὶ̈ πᾶν κομίσαιο.<br/>καί κεν ἐλαφρότερος πόλεμος Τρώεσσι γένοιτο<br/>σεῖο καταφθιμένοιο: σὺ γάρ σφισι πῆμα μέγιστον.<br/>ἦ ῥα, καὶ ἀμπεπαλὼν προί̈ει δολιχόσκιον ἔγχος,<br/>καὶ βάλε Πηλεί̈δαο μέσον σάκος οὐδ' ἀφάμαρτε:<br/>τῆλε δ' ἀπεπλάγχθη σάκεος δόρυ: χώσατο δ' Ἕκτωρ<br/>ὅττί ῥά οἱ βέλος ὠκὺ ἐτώσιον ἔκφυγε χειρός,<br/>στῆ δὲ κατηφήσας, οὐδ' ἄλλ' ἔχε μείλινον ἔγχος.<br/>Δηί̈φοβον δ' ἐκάλει λευκάσπιδα μακρὸν ἀύ̈σας:<br/>ᾔτεέ μιν δόρυ μακρόν: ὃ δ' οὔ τί οἱ ἐγγύθεν ἦεν.<br/>Ἕκτωρ δ' ἔγνω ᾗσιν ἐνὶ φρεσὶ φώνησέν τε:<br/>ὢ πόποι ἦ μάλα δή με θεοὶ θάνατον δὲ κάλεσσαν:<br/>Δηί̈φοβον γὰρ ἔγωγ' ἐφάμην ἥρωα παρεῖναι:<br/>ἀλλ' ὃ μὲν ἐν τείχει, ἐμὲ δ' ἐξαπάτησεν Ἀθήνη.<br/>νῦν δὲ δὴ ἐγγύθι μοι θάνατος κακός, οὐδ' ἔτ' ἄνευθεν,<br/>οὐδ' ἀλέη: ἦ γάρ ῥα πάλαι τό γε φίλτερον ἦεν<br/>Ζηνί τε καὶ Διὸς υἷι ἑκηβόλῳ, οἵ με πάρος γε<br/>πρόφρονες εἰρύατο: νῦν αὖτέ με μοῖρα κιχάνει.<br/>μὴ μὰν ἀσπουδί γε καὶ ἀκλειῶς ἀπολοίμην,<br/>ἀλλὰ μέγα ῥέξας τι καὶ ἐσσομένοισι πυθέσθαι.</rtc></ruby><ruby><rtc lang="grc" translate="no">ὣς ἄρα φωνήσας εἰρύσσατο φάσγανον ὀξύ,<br/>τό οἱ ὑπὸ λαπάρην τέτατο μέγα τε στιβαρόν τε,<br/>οἴμησεν δὲ ἀλεὶς ὥς τ' αἰετὸς ὑψιπετήεις,<br/>ὅς τ' εἶσιν πεδίον δὲ διὰ νεφέων ἐρεβεννῶν<br/>ἁρπάξων ἢ ἄρν' ἀμαλὴν ἤ πτῶκα λαγωόν:<br/>ὣς Ἕκτωρ οἴμησε τινάσσων φάσγανον ὀξύ.<br/>ὁρμήθη δ' Ἀχιλεύς, μένεος δ' ἐμπλήσατο θυμὸν<br/>ἀγρίου, πρόσθεν δὲ σάκος στέρνοιο κάλυψε<br/>καλὸν δαιδάλεον, κόρυθι δ' ἐπένευε φαεινῇ<br/>τετραφάλῳ: καλαὶ δὲ περισσείοντο ἔθειραι<br/>χρύσεαι, ἃς Ἥφαιστος ἵει λόφον ἀμφὶ θαμειάς.<br/>οἷος δ' ἀστὴρ εἶσι μετ' ἀστράσι νυκτὸς ἀμολγῷ<br/>ἕσπερος, ὃς κάλλιστος ἐν οὐρανῷ ἵσταται ἀστήρ,<br/>ὣς αἰχμῆς ἀπέλαμπ' εὐήκεος, ἣν ἄρ' Ἀχιλλεὺς<br/>πάλλεν δεξιτερῇ φρονέων κακὸν Ἕκτορι δίῳ<br/>εἰσορόων χρόα καλόν, ὅπῃ εἴξειε μάλιστα.<br/>τοῦ δὲ καὶ ἄλλο τόσον μὲν ἔχε χρόα χάλκεα τεύχεα<br/>καλά, τὰ Πατρόκλοιο βίην ἐνάριξε κατακτάς:<br/>φαίνετο δ' ᾗ κληῖ̈δες ἀπ' ὤμων αὐχέν' ἔχουσι<br/>λαυκανίην, ἵνα τε ψυχῆς ὤκιστος ὄλεθρος:<br/>τῇ ῥ' ἐπὶ οἷ μεμαῶτ' ἔλασ' ἔγχεϊ δῖος Ἀχιλλεύς,<br/>ἀντικρὺ δ' ἁπαλοῖο δι' αὐχένος ἤλυθ' ἀκωκή:<br/>οὐδ' ἄρ' ἀπ' ἀσφάραγον μελίη τάμε χαλκοβάρεια,<br/>ὄφρά τί μιν προτιείποι ἀμειβόμενος ἐπέεσσιν.<br/>ἤριπε δ' ἐν κονίῃς: ὃ δ' ἐπεύξατο δῖος Ἀχιλλεύς:<br/>Ἕκτορ ἀτάρ που ἔφης Πατροκλῆ' ἐξεναρίζων<br/>σῶς ἔσσεσθ', ἐμὲ δ' οὐδὲν ὀπίζεο νόσφιν ἐόντα<br/>νήπιε: τοῖο δ' ἄνευθεν ἀοσσητὴρ μέγ' ἀμείνων<br/>νηυσὶν ἔπι γλαφυρῇσιν ἐγὼ μετόπισθε λελείμμην,<br/>ὅς τοι γούνατ' ἔλυσα: σὲ μὲν κύνες ἠδ' οἰωνοὶ<br/>ἑλκήσουσ' ἀϊκῶς, τὸν δὲ κτεριοῦσιν Ἀχαιοί.<br/>τὸν δ' ὀλιγοδρανέων προσέφη κορυθαίολος Ἕκτωρ:<br/>λίσσομ' ὑπὲρ ψυχῆς καὶ γούνων σῶν τε τοκήων<br/>μή με ἔα παρὰ νηυσὶ κύνας καταδάψαι Ἀχαιῶν,<br/>ἀλλὰ σὺ μὲν χαλκόν τε ἅλις χρυσόν τε δέδεξο<br/>δῶρα τά τοι δώσουσι πατὴρ καὶ πότνια μήτηρ,<br/>σῶμα δὲ οἴκαδ' ἐμὸν δόμεναι πάλιν, ὄφρα πυρός με<br/>Τρῶες καὶ Τρώων ἄλοχοι λελάχωσι θανόντα.</rtc></ruby><ruby><rtc lang="grc" translate="no">τὸν δ' ἄρ' ὑπόδρα ἰδὼν προσέφη πόδας ὠκὺς Ἀχιλλεὺς:<br/>μή με κύον γούνων γουνάζεο μὴ δὲ τοκήων:<br/>αἲ γάρ πως αὐτόν με μένος καὶ θυμὸς ἀνήη<br/>ὤμ' ἀποταμνόμενον κρέα ἔδμεναι, οἷα ἔοργας,<br/>ὡς οὐκ ἔσθ' ὃς σῆς γε κύνας κεφαλῆς ἀπαλάλκοι,<br/>οὐδ' εἴ κεν δεκάκις τε καὶ εἰκοσινήριτ' ἄποινα<br/>στήσωσ' ἐνθάδ' ἄγοντες, ὑπόσχωνται δὲ καὶ ἄλλα,<br/>οὐδ' εἴ κέν σ' αὐτὸν χρυσῷ ἐρύσασθαι ἀνώγοι<br/>Δαρδανίδης Πρίαμος: οὐδ' ὧς σέ γε πότνια μήτηρ<br/>ἐνθεμένη λεχέεσσι γοήσεται ὃν τέκεν αὐτή,<br/>ἀλλὰ κύνες τε καὶ οἰωνοὶ κατὰ πάντα δάσονται.</rtc></ruby><ruby><rtc lang="grc" translate="no">τὸν δὲ καταθνῄσκων προσέφη κορυθαίολος Ἕκτωρ:<br/>ἦ σ' εὖ γιγνώσκων προτιόσσομαι, οὐδ' ἄρ' ἔμελλον<br/>πείσειν: ἦ γὰρ σοί γε σιδήρεος ἐν φρεσὶ θυμός.<br/>φράζεο νῦν, μή τοί τι θεῶν μήνιμα γένωμαι<br/>ἤματι τῷ ὅτε κέν σε Πάρις καὶ Φοῖβος Ἀπόλλων<br/>ἐσθλὸν ἐόντ' ὀλέσωσιν ἐνὶ Σκαιῇσι πύλῃσιν.</rtc></ruby><ruby><rtc lang="grc" translate="no">ὣς ἄρα μιν εἰπόντα τέλος θανάτοιο κάλυψε,<br/>ψυχὴ δ' ἐκ ῥεθέων πταμένη Ἄϊδος δὲ βεβήκει<br/>ὃν πότμον γοόωσα λιποῦσ' ἀνδροτῆτα καὶ ἥβην.<br/>τὸν καὶ τεθνηῶτα προσηύδα δῖος Ἀχιλλεύς:<br/>τέθναθι: κῆρα δ' ἐγὼ τότε δέξομαι ὁππότε κεν δὴ<br/>Ζεὺς ἐθέλῃ τελέσαι ἠδ' ἀθάνατοι θεοὶ ἄλλοι.<br/>ἦ ῥα, καὶ ἐκ νεκροῖο ἐρύσσατο χάλκεον ἔγχος,<br/>καὶ τό γ' ἄνευθεν ἔθηχ', ὃ δ' ἀπ' ὤμων τεύχε' ἐσύλα<br/>αἱματόεντ': ἄλλοι δὲ περίδραμον υἷες Ἀχαιῶν,<br/>οἳ καὶ θηήσαντο φυὴν καὶ εἶδος ἀγητὸν<br/>Ἕκτορος: οὐδ' ἄρα οἵ τις ἀνουτητί γε παρέστη.<br/>ὧδε δέ τις εἴπεσκεν ἰδὼν ἐς πλησίον ἄλλον:<br/>ὢ πόποι, ἦ μάλα δὴ μαλακώτερος ἀμφαφάασθαι<br/>Ἕκτωρ ἢ ὅτε νῆας ἐνέπρησεν πυρὶ κηλέῳ.</rtc></ruby><ruby><rtc lang="grc" translate="no">ὣς ἄρα τις εἴπεσκε καὶ οὐτήσασκε παραστάς.<br/>τὸν δ' ἐπεὶ ἐξενάριξε ποδάρκης δῖος Ἀχιλλεύς,<br/>στὰς ἐν Ἀχαιοῖσιν ἔπεα πτερόεντ' ἀγόρευεν:<br/>ὦ φίλοι Ἀργείων ἡγήτορες ἠδὲ μέδοντες<br/>ἐπεὶ δὴ τόνδ' ἄνδρα θεοὶ δαμάσασθαι ἔδωκαν,<br/>ὃς κακὰ πόλλ' ἔρρεξεν ὅσ' οὐ σύμπαντες οἱ ἄλλοι,<br/>εἰ δ' ἄγετ' ἀμφὶ πόλιν σὺν τεύχεσι πειρηθῶμεν,<br/>ὄφρά κ' ἔτι γνῶμεν Τρώων νόον ὅν τιν' ἔχουσιν,<br/>ἢ καταλείψουσιν πόλιν ἄκρην τοῦδε πεσόντος,<br/>ἦε μένειν μεμάασι καὶ Ἕκτορος οὐκέτ' ἐόντος.<br/>ἀλλὰ τί ἤ μοι ταῦτα φίλος διελέξατο θυμός;<br/>κεῖται πὰρ νήεσσι νέκυς ἄκλαυτος ἄθαπτος<br/>Πάτροκλος: τοῦ δ' οὐκ ἐπιλήσομαι, ὄφρ' ἂν ἔγωγε<br/>ζωοῖσιν μετέω καί μοι φίλα γούνατ' ὀρώρῃ:<br/>εἰ δὲ θανόντων περ καταλήθοντ' εἰν Ἀί̈δαο<br/>αὐτὰρ ἐγὼ καὶ κεῖθι φίλου μεμνήσομ' ἑταίρου.<br/>νῦν δ' ἄγ' ἀείδοντες παιήονα κοῦροι Ἀχαιῶν<br/>νηυσὶν ἔπι γλαφυρῇσι νεώμεθα, τόνδε δ' ἄγωμεν.<br/>ἠράμεθα μέγα κῦδος: ἐπέφνομεν Ἕκτορα δῖον,<br/>ᾧ Τρῶες κατὰ ἄστυ θεῷ ὣς εὐχετόωντο.</rtc></ruby><ruby><rtc lang="grc" translate="no">ἦ ῥα, καὶ Ἕκτορα δῖον ἀεικέα μήδετο ἔργα.<br/>ἀμφοτέρων μετόπισθε ποδῶν τέτρηνε τένοντε<br/>ἐς σφυρὸν ἐκ πτέρνης, βοέους δ' ἐξῆπτεν ἱμάντας,<br/>ἐκ δίφροιο δ' ἔδησε, κάρη δ' ἕλκεσθαι ἔασεν:<br/>ἐς δίφρον δ' ἀναβὰς ἀνά τε κλυτὰ τεύχε' ἀείρας<br/>μάστιξέν ῥ' ἐλάαν, τὼ δ' οὐκ ἀέκοντε πετέσθην.<br/>τοῦ δ' ἦν ἑλκομένοιο κονίσαλος, ἀμφὶ δὲ χαῖται<br/>κυάνεαι πίτναντο, κάρη δ' ἅπαν ἐν κονίῃσι<br/>κεῖτο πάρος χαρίεν: τότε δὲ Ζεὺς δυσμενέεσσι<br/>δῶκεν ἀεικίσσασθαι ἑῇ ἐν πατρίδι γαίῃ.</rtc></ruby><ruby><rtc lang="grc" translate="no">ὣς τοῦ μὲν κεκόνιτο κάρη ἅπαν: ἣ δέ νυ μήτηρ<br/>τίλλε κόμην, ἀπὸ δὲ λιπαρὴν ἔρριψε καλύπτρην<br/>τηλόσε, κώκυσεν δὲ μάλα μέγα παῖδ' ἐσιδοῦσα:<br/>ᾤμωξεν δ' ἐλεεινὰ πατὴρ φίλος, ἀμφὶ δὲ λαοὶ<br/>κωκυτῷ τ' εἴχοντο καὶ οἰμωγῇ κατὰ ἄστυ.<br/>τῷ δὲ μάλιστ' ἄρ' ἔην ἐναλίγκιον ὡς εἰ ἅπασα<br/>Ἴλιος ὀφρυόεσσα πυρὶ σμύχοιτο κατ' ἄκρης.<br/>λαοὶ μέν ῥα γέροντα μόγις ἔχον ἀσχαλόωντα<br/>ἐξελθεῖν μεμαῶτα πυλάων Δαρδανιάων.<br/>πάντας δ' ἐλλιτάνευε κυλινδόμενος κατὰ κόπρον,<br/>ἐξονομακλήδην ὀνομάζων ἄνδρα ἕκαστον:<br/>σχέσθε φίλοι, καί μ' οἶον ἐάσατε κηδόμενοί περ<br/>ἐξελθόντα πόληος ἱκέσθ' ἐπὶ νῆας Ἀχαιῶν.<br/>λίσσωμ' ἀνέρα τοῦτον ἀτάσθαλον ὀβριμοεργόν,<br/>ἤν πως ἡλικίην αἰδέσσεται ἠδ' ἐλεήσῃ<br/>γῆρας: καὶ δέ νυ τῷ γε πατὴρ τοιόσδε τέτυκται<br/>Πηλεύς, ὅς μιν ἔτικτε καὶ ἔτρεφε πῆμα γενέσθαι<br/>Τρωσί: μάλιστα δ' ἐμοὶ περὶ πάντων ἄλγε' ἔθηκε.<br/>τόσσους γάρ μοι παῖδας ἀπέκτανε τηλεθάοντας:<br/>τῶν πάντων οὐ τόσσον ὀδύρομαι ἀχνύμενός περ<br/>ὡς ἑνός, οὗ μ' ἄχος ὀξὺ κατοίσεται Ἄϊδος εἴσω,<br/>Ἕκτορος: ὡς ὄφελεν θανέειν ἐν χερσὶν ἐμῇσι:<br/>τώ κε κορεσσάμεθα κλαίοντέ τε μυρομένω τε<br/>μήτηρ θ', ἥ μιν ἔτικτε δυσάμμορος, ἠδ' ἐγὼ αὐτός.</rtc></ruby><ruby><rtc lang="grc" translate="no">ὣς ἔφατο κλαίων, ἐπὶ δὲ στενάχοντο πολῖται:<br/>Τρῳῇσιν δ' Ἑκάβη ἁδινοῦ ἐξῆρχε γόοιο:<br/>τέκνον ἐγὼ δειλή: τί νυ βείομαι αἰνὰ παθοῦσα<br/>σεῦ ἀποτεθνηῶτος; ὅ μοι νύκτάς τε καὶ ἦμαρ<br/>εὐχωλὴ κατὰ ἄστυ πελέσκεο, πᾶσί τ' ὄνειαρ<br/>Τρωσί τε καὶ Τρῳῇσι κατὰ πτόλιν, οἵ σε θεὸν ὣς<br/>δειδέχατ': ἦ γὰρ καί σφι μάλα μέγα κῦδος ἔησθα<br/>ζωὸς ἐών: νῦν αὖ θάνατος καὶ μοῖρα κιχάνει.<br/>ὣς ἔφατο κλαίουσ', ἄλοχος δ' οὔ πώ τι πέπυστο<br/>Ἕκτορος: οὐ γάρ οἵ τις ἐτήτυμος ἄγγελος ἐλθὼν<br/>ἤγγειλ' ὅττί ῥά οἱ πόσις ἔκτοθι μίμνε πυλάων,<br/>ἀλλ' ἥ γ' ἱστὸν ὕφαινε μυχῷ δόμου ὑψηλοῖο<br/>δίπλακα πορφυρέην, ἐν δὲ θρόνα ποικίλ' ἔπασσε.<br/>κέκλετο δ' ἀμφιπόλοισιν ἐϋπλοκάμοις κατὰ δῶμα<br/>ἀμφὶ πυρὶ στῆσαι τρίποδα μέγαν, ὄφρα πέλοιτο<br/>Ἕκτορι θερμὰ λοετρὰ μάχης ἐκ νοστήσαντι<br/>νηπίη, οὐδ' ἐνόησεν ὅ μιν μάλα τῆλε λοετρῶν<br/>χερσὶν Ἀχιλλῆος δάμασε γλαυκῶπις Ἀθήνη.<br/>κωκυτοῦ δ' ἤκουσε καὶ οἰμωγῆς ἀπὸ πύργου:<br/>τῆς δ' ἐλελίχθη γυῖα, χαμαὶ δέ οἱ ἔκπεσε κερκίς:<br/>ἣ δ' αὖτις δμῳῇσιν ἐϋπλοκάμοισι μετηύδα:<br/>δεῦτε δύω μοι ἕπεσθον, ἴδωμ' ὅτιν' ἔργα τέτυκται.<br/>αἰδοίης ἑκυρῆς ὀπὸς ἔκλυον, ἐν δ' ἐμοὶ αὐτῇ<br/>στήθεσι πάλλεται ἦτορ ἀνὰ στόμα, νέρθε δὲ γοῦνα<br/>πήγνυται: ἐγγὺς δή τι κακὸν Πριάμοιο τέκεσσιν.<br/>αἲ γὰρ ἀπ' οὔατος εἴη ἐμεῦ ἔπος: ἀλλὰ μάλ' αἰνῶς<br/>δείδω μὴ δή μοι θρασὺν Ἕκτορα δῖος Ἀχιλλεὺς<br/>μοῦνον ἀποτμήξας πόλιος πεδίον δὲ δίηται,<br/>καὶ δή μιν καταπαύσῃ ἀγηνορίης ἀλεγεινῆς<br/>ἥ μιν ἔχεσκ', ἐπεὶ οὔ ποτ' ἐνὶ πληθυῖ μένεν ἀνδρῶν,<br/>ἀλλὰ πολὺ προθέεσκε, τὸ ὃν μένος οὐδενὶ εἴκων.</rtc></ruby><ruby><rtc lang="grc" translate="no">ὣς φαμένη μεγάροιο διέσσυτο μαινάδι ἴση<br/>παλλομένη κραδίην: ἅμα δ' ἀμφίπολοι κίον αὐτῇ<br/>αὐτὰρ ἐπεὶ πύργόν τε καὶ ἀνδρῶν ἷξεν ὅμιλον<br/>ἔστη παπτήνασ' ἐπὶ τείχεϊ, τὸν δὲ νόησεν<br/>ἑλκόμενον πρόσθεν πόλιος: ταχέες δέ μιν ἵπποι<br/>ἕλκον ἀκηδέστως κοίλας ἐπὶ νῆας Ἀχαιῶν.<br/>τὴν δὲ κατ' ὀφθαλμῶν ἐρεβεννὴ νὺξ ἐκάλυψεν,<br/>ἤριπε δ' ἐξοπίσω, ἀπὸ δὲ ψυχὴν ἐκάπυσσε.<br/>τῆλε δ' ἀπὸ κρατὸς βάλε δέσματα σιγαλόεντα,<br/>ἄμπυκα κεκρύφαλόν τε ἰδὲ πλεκτὴν ἀναδέσμην<br/>κρήδεμνόν θ', ὅ ῥά οἱ δῶκε χρυσῆ Ἀφροδίτη<br/>ἤματι τῷ ὅτε μιν κορυθαίολος ἠγάγεθ' Ἕκτωρ<br/>ἐκ δόμου Ἠετίωνος, ἐπεὶ πόρε μυρία ἕδνα.<br/>ἀμφὶ δέ μιν γαλόῳ τε καὶ εἰνατέρες ἅλις ἔσταν,<br/>αἵ ἑ μετὰ σφίσιν εἶχον ἀτυζομένην ἀπολέσθαι.<br/>ἣ δ' ἐπεὶ οὖν ἔμπνυτο καὶ ἐς φρένα θυμὸς ἀγέρθη<br/>ἀμβλήδην γοόωσα μετὰ Τρῳῇσιν ἔειπεν:<br/>Ἕκτορ ἐγὼ δύστηνος: ἰῇ ἄρα γεινόμεθ' αἴσῃ<br/>ἀμφότεροι, σὺ μὲν ἐν Τροίῃ Πριάμου κατὰ δῶμα,<br/>αὐτὰρ ἐγὼ Θήβῃσιν ὑπὸ Πλάκῳ ὑληέσσῃ<br/>ἐν δόμῳ Ἠετίωνος, ὅ μ' ἔτρεφε τυτθὸν ἐοῦσαν<br/>δύσμορος αἰνόμορον: ὡς μὴ ὤφελλε τεκέσθαι.<br/>νῦν δὲ σὺ μὲν Ἀί̈δαο δόμους ὑπὸ κεύθεσι γαίης<br/>ἔρχεαι, αὐτὰρ ἐμὲ στυγερῷ ἐνὶ πένθεϊ λείπεις<br/>χήρην ἐν μεγάροισι: πάϊς δ' ἔτι νήπιος αὔτως,<br/>ὃν τέκομεν σύ τ' ἐγώ τε δυσάμμοροι: οὔτε σὺ τούτῳ<br/>ἔσσεαι Ἕκτορ ὄνειαρ ἐπεὶ θάνες, οὔτε σοὶ οὗτος.<br/>ἤν περ γὰρ πόλεμόν γε φύγῃ πολύδακρυν Ἀχαιῶν,<br/>αἰεί τοι τούτῳ γε πόνος καὶ κήδε' ὀπίσσω<br/>ἔσσοντ': ἄλλοι γάρ οἱ ἀπουρίσσουσιν ἀρούρας.<br/>ἦμαρ δ' ὀρφανικὸν παναφήλικα παῖδα τίθησι:<br/>πάντα δ' ὑπεμνήμυκε, δεδάκρυνται δὲ παρειαί,<br/>δευόμενος δέ τ' ἄνεισι πάϊς ἐς πατρὸς ἑταίρους,<br/>ἄλλον μὲν χλαίνης ἐρύων, ἄλλον δὲ χιτῶνος:<br/>τῶν δ' ἐλεησάντων κοτύλην τις τυτθὸν ἐπέσχε:<br/>χείλεα μέν τ' ἐδίην', ὑπερῴην δ' οὐκ ἐδίηνε.<br/>τὸν δὲ καὶ ἀμφιθαλὴς ἐκ δαιτύος ἐστυφέλιξε<br/>χερσὶν πεπλήγων καὶ ὀνειδείοισιν ἐνίσσων:<br/>ἔρρ' οὕτως: οὐ σός γε πατὴρ μεταδαίνυται ἡμῖν.<br/>δακρυόεις δέ τ' ἄνεισι πάϊς ἐς μητέρα χήρην<br/>Ἀστυάναξ, ὃς πρὶν μὲν ἑοῦ ἐπὶ γούνασι πατρὸς<br/>μυελὸν οἶον ἔδεσκε καὶ οἰῶν πίονα δημόν:<br/>αὐτὰρ ὅθ' ὕπνος ἕλοι, παύσαιτό τε νηπιαχεύων,<br/>εὕδεσκ' ἐν λέκτροισιν ἐν ἀγκαλίδεσσι τιθήνης<br/>εὐνῇ ἔνι μαλακῇ θαλέων ἐμπλησάμενος κῆρ:<br/>νῦν δ' ἂν πολλὰ πάθῃσι φίλου ἀπὸ πατρὸς ἁμαρτὼν<br/>Ἀστυάναξ, ὃν Τρῶες ἐπίκλησιν καλέουσιν:<br/>οἶος γάρ σφιν ἔρυσο πύλας καὶ τείχεα μακρά.<br/>νῦν δὲ σὲ μὲν παρὰ νηυσὶ κορωνίσι νόσφι τοκήων<br/>αἰόλαι εὐλαὶ ἔδονται, ἐπεί κε κύνες κορέσωνται<br/>γυμνόν: ἀτάρ τοι εἵματ' ἐνὶ μεγάροισι κέονται<br/>λεπτά τε καὶ χαρίεντα τετυγμένα χερσὶ γυναικῶν.<br/>ἀλλ' ἤτοι τάδε πάντα καταφλέξω πυρὶ κηλέῳ<br/>οὐδὲν σοί γ' ὄφελος, ἐπεὶ οὐκ ἐγκείσεαι αὐτοῖς,<br/>ἀλλὰ πρὸς Τρώων καὶ Τρωϊάδων κλέος εἶναι.</rtc></ruby><ruby><rtc lang="grc" translate="no">ὣς ἔφατο κλαίουσ', ἐπὶ δὲ στενάχοντο γυναῖκες.</rtc></ruby>