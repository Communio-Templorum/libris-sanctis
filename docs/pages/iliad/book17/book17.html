<h2>Book 17</h2><ruby><rtc lang="grc" translate="no">οὐδ' ἔλαθ' Ἀτρέος υἱὸν ἀρηί̈φιλον Μενέλαον<br/>Πάτροκλος Τρώεσσι δαμεὶς ἐν δηϊοτῆτι.<br/>βῆ δὲ διὰ προμάχων κεκορυθμένος αἴθοπι χαλκῷ,<br/>ἀμφὶ δ' ἄρ' αὐτῷ βαῖν' ὥς τις περὶ πόρτακι μήτηρ<br/>πρωτοτόκος κινυρὴ οὐ πρὶν εἰδυῖα τόκοιο:<br/>ὣς περὶ Πατρόκλῳ βαῖνε ξανθὸς Μενέλαος.<br/>πρόσθε δέ οἱ δόρυ τ' ἔσχε καὶ ἀσπίδα πάντοσ' ἐί̈σην,<br/>τὸν κτάμεναι μεμαὼς ὅς τις τοῦ γ' ἀντίος ἔλθοι.<br/>οὐδ' ἄρα Πάνθου υἱὸς ἐϋμμελίης ἀμέλησε<br/>Πατρόκλοιο πεσόντος ἀμύμονος: ἄγχι δ' ἄρ' αὐτοῦ<br/>ἔστη, καὶ προσέειπεν ἀρηί̈φιλον Μενέλαον:<br/>Ἀτρεί̈δη Μενέλαε διοτρεφὲς ὄρχαμε λαῶν<br/>χάζεο, λεῖπε δὲ νεκρόν, ἔα δ' ἔναρα βροτόεντα:<br/>οὐ γάρ τις πρότερος Τρώων κλειτῶν τ' ἐπικούρων<br/>Πάτροκλον βάλε δουρὶ κατὰ κρατερὴν ὑσμίνην:<br/>τώ με ἔα κλέος ἐσθλὸν ἐνὶ Τρώεσσιν ἀρέσθαι,<br/>μή σε βάλω, ἀπὸ δὲ μελιηδέα θυμὸν ἕλωμαι.</rtc></ruby><ruby><rtc lang="grc" translate="no">τὸν δὲ μέγ' ὀχθήσας προσέφη ξανθὸς Μενέλαος:<br/>Ζεῦ πάτερ οὐ μὲν καλὸν ὑπέρβιον εὐχετάασθαι.<br/>οὔτ' οὖν παρδάλιος τόσσον μένος οὔτε λέοντος<br/>οὔτε συὸς κάπρου ὀλοόφρονος, οὗ τε μέγιστος<br/>θυμὸς ἐνὶ στήθεσσι περὶ σθένεϊ βλεμεαίνει,<br/>ὅσσον Πάνθου υἷες ἐϋμμελίαι φρονέουσιν.<br/>οὐδὲ μὲν οὐδὲ βίη Ὑπερήνορος ἱπποδάμοιο<br/>ἧς ἥβης ἀπόνηθ', ὅτε μ' ὤνατο καί μ' ὑπέμεινε<br/>καί μ' ἔφατ' ἐν Δαναοῖσιν ἐλέγχιστον πολεμιστὴν<br/>ἔμμεναι: οὐδέ ἕ φημι πόδεσσί γε οἷσι κιόντα<br/>εὐφρῆναι ἄλοχόν τε φίλην κεδνούς τε τοκῆας.<br/>ὥς θην καὶ σὸν ἐγὼ λύσω μένος εἴ κέ μευ ἄντα<br/>στήῃς: ἀλλά σ' ἔγωγ' ἀναχωρήσαντα κελεύω<br/>ἐς πληθὺν ἰέναι, μηδ' ἀντίος ἵστασ' ἐμεῖο<br/>πρίν τι κακὸν παθέειν: ῥεχθὲν δέ τε νήπιος ἔγνω.</rtc></ruby><ruby><rtc lang="grc" translate="no">ὣς φάτο, τὸν δ' οὐ πεῖθεν: ἀμειβόμενος δὲ προσηύδα:<br/>νῦν μὲν δὴ Μενέλαε διοτρεφὲς ἦ μάλα τείσεις<br/>γνωτὸν ἐμὸν τὸν ἔπεφνες, ἐπευχόμενος δ' ἀγορεύεις,<br/>χήρωσας δὲ γυναῖκα μυχῷ θαλάμοιο νέοιο,<br/>ἀρητὸν δὲ τοκεῦσι γόον καὶ πένθος ἔθηκας.<br/>ἦ κέ σφιν δειλοῖσι γόου κατάπαυμα γενοίμην<br/>εἴ κεν ἐγὼ κεφαλήν τε τεὴν καὶ τεύχε' ἐνείκας<br/>Πάνθῳ ἐν χείρεσσι βάλω καὶ Φρόντιδι δίῃ.<br/>ἀλλ' οὐ μὰν ἔτι δηρὸν ἀπείρητος πόνος ἔσται<br/>οὐδ' ἔτ' ἀδήριτος ἤτ' ἀλκῆς ἤτε φόβοιο.<br/>ὣς εἰπὼν οὔτησε κατ' ἀσπίδα πάντοσ' ἐί̈σην:<br/>οὐδ' ἔρρηξεν χαλκός, ἀνεγνάμφθη δέ οἱ αἰχμὴ<br/>ἀσπίδ' ἐνὶ κρατερῇ: ὃ δὲ δεύτερος ὄρνυτο χαλκῷ<br/>Ἀτρεί̈δης Μενέλαος ἐπευξάμενος Διὶ πατρί:<br/>ἂψ δ' ἀναχαζομένοιο κατὰ στομάχοιο θέμεθλα<br/>νύξ', ἐπὶ δ' αὐτὸς ἔρεισε βαρείῃ χειρὶ πιθήσας:<br/>ἀντικρὺ δ' ἁπαλοῖο δι' αὐχένος ἤλυθ' ἀκωκή,<br/>δούπησεν δὲ πεσών, ἀράβησε δὲ τεύχε' ἐπ' αὐτῷ.<br/>αἵματί οἱ δεύοντο κόμαι Χαρίτεσσιν ὁμοῖαι<br/>πλοχμοί θ', οἳ χρυσῷ τε καὶ ἀργύρῳ ἐσφήκωντο.<br/>οἷον δὲ τρέφει ἔρνος ἀνὴρ ἐριθηλὲς ἐλαίης<br/>χώρῳ ἐν οἰοπόλῳ, ὅθ' ἅλις ἀναβέβροχεν ὕδωρ,<br/>καλὸν τηλεθάον: τὸ δέ τε πνοιαὶ δονέουσι<br/>παντοίων ἀνέμων, καί τε βρύει ἄνθεϊ λευκῷ:<br/>ἐλθὼν δ' ἐξαπίνης ἄνεμος σὺν λαίλαπι πολλῇ<br/>βόθρου τ' ἐξέστρεψε καὶ ἐξετάνυσσ' ἐπὶ γαίῃ:<br/>τοῖον Πάνθου υἱὸν ἐϋμμελίην Εὔφορβον<br/>Ἀτρεί̈δης Μενέλαος ἐπεὶ κτάνε τεύχε' ἐσύλα.</rtc></ruby><ruby><rtc lang="grc" translate="no">ὡς δ' ὅτε τίς τε λέων ὀρεσίτροφος ἀλκὶ πεποιθὼς<br/>βοσκομένης ἀγέλης βοῦν ἁρπάσῃ ἥ τις ἀρίστη:<br/>τῆς δ' ἐξ αὐχέν' ἔαξε λαβὼν κρατεροῖσιν ὀδοῦσι<br/>πρῶτον, ἔπειτα δέ θ' αἷμα καὶ ἔγκατα πάντα λαφύσσει<br/>δῃῶν: ἀμφὶ δὲ τόν γε κύνες τ' ἄνδρές τε νομῆες<br/>πολλὰ μάλ' ἰύζουσιν ἀπόπροθεν οὐδ' ἐθέλουσιν<br/>ἀντίον ἐλθέμεναι: μάλα γὰρ χλωρὸν δέος αἱρεῖ:<br/>ὣς τῶν οὔ τινι θυμὸς ἐνὶ στήθεσσιν ἐτόλμα<br/>ἀντίον ἐλθέμεναι Μενελάου κυδαλίμοιο.<br/>ἔνθά κε ῥεῖα φέροι κλυτὰ τεύχεα Πανθοί̈δαο<br/>Ἀτρεί̈δης, εἰ μή οἱ ἀγάσσατο Φοῖβος Ἀπόλλων,<br/>ὅς ῥά οἱ Ἕκτορ' ἐπῶρσε θοῷ ἀτάλαντον Ἄρηϊ<br/>ἀνέρι εἰσάμενος Κικόνων ἡγήτορι Μέντῃ:<br/>καί μιν φωνήσας ἔπεα πτερόεντα προσηύδα:<br/>Ἕκτορ νῦν σὺ μὲν ὧδε θέεις ἀκίχητα διώκων<br/>ἵππους Αἰακίδαο δαί̈φρονος: οἳ δ' ἀλεγεινοὶ<br/>ἀνδράσι γε θνητοῖσι δαμήμεναι ἠδ' ὀχέεσθαι<br/>ἄλλῳ γ' ἢ Ἀχιλῆϊ, τὸν ἀθανάτη τέκε μήτηρ.<br/>τόφρα δέ τοι Μενέλαος ἀρήϊος Ἀτρέος υἱὸς<br/>Πατρόκλῳ περιβὰς Τρώων τὸν ἄριστον ἔπεφνε<br/>Πανθοί̈δην Εὔφορβον, ἔπαυσε δὲ θούριδος ἀλκῆς.<br/>ὣς εἰπὼν ὃ μὲν αὖτις ἔβη θεὸς ἂμ πόνον ἀνδρῶν,<br/>Ἕκτορα δ' αἰνὸν ἄχος πύκασε φρένας ἀμφὶ μελαίνας:<br/>πάπτηνεν δ' ἄρ' ἔπειτα κατὰ στίχας, αὐτίκα δ' ἔγνω<br/>τὸν μὲν ἀπαινύμενον κλυτὰ τεύχεα, τὸν δ' ἐπὶ γαίῃ<br/>κείμενον: ἔρρει δ' αἷμα κατ' οὐταμένην ὠτειλήν.<br/>βῆ δὲ διὰ προμάχων κεκορυθμένος αἴθοπι χαλκῷ<br/>ὀξέα κεκλήγων φλογὶ εἴκελος Ἡφαίστοιο<br/>ἀσβέστῳ: οὐδ' υἱὸν λάθεν Ἀτρέος ὀξὺ βοήσας:<br/>ὀχθήσας δ' ἄρα εἶπε πρὸς ὃν μεγαλήτορα θυμόν:<br/>ὤ μοι ἐγὼν εἰ μέν κε λίπω κάτα τεύχεα καλὰ<br/>Πάτροκλόν θ', ὃς κεῖται ἐμῆς ἕνεκ' ἐνθάδε τιμῆς,<br/>μή τίς μοι Δαναῶν νεμεσήσεται ὅς κεν ἴδηται.<br/>εἰ δέ κεν Ἕκτορι μοῦνος ἐὼν καὶ Τρωσὶ μάχωμαι<br/>αἰδεσθείς, μή πώς με περιστήωσ' ἕνα πολλοί:<br/>Τρῶας δ' ἐνθάδε πάντας ἄγει κορυθαίολος Ἕκτωρ.<br/>ἀλλὰ τί ἤ μοι ταῦτα φίλος διελέξατο θυμός;<br/>ὁππότ' ἀνὴρ ἐθέλῃ πρὸς δαίμονα φωτὶ μάχεσθαι<br/>ὅν κε θεὸς τιμᾷ, τάχα οἱ μέγα πῆμα κυλίσθη.<br/>τώ μ' οὔ τις Δαναῶν νεμεσήσεται ὅς κεν ἴδηται<br/>Ἕκτορι χωρήσαντ', ἐπεὶ ἐκ θεόφιν πολεμίζει.<br/>εἰ δέ που Αἴαντός γε βοὴν ἀγαθοῖο πυθοίμην,<br/>ἄμφω κ' αὖτις ἰόντες ἐπιμνησαίμεθα χάρμης<br/>καὶ πρὸς δαίμονά περ, εἴ πως ἐρυσαίμεθα νεκρὸν<br/>Πηλεί̈δῃ Ἀχιλῆϊ: κακῶν δέ κε φέρτατον εἴη.<br/>εἷος ὁ ταῦθ' ὅρμαινε κατὰ φρένα καὶ κατὰ θυμὸν<br/>τόφρα δ' ἐπὶ Τρώων στίχες ἤλυθον: ἦρχε δ' ἄρ' Ἕκτωρ.<br/>αὐτὰρ ὅ γ' ἐξοπίσω ἀνεχάζετο, λεῖπε δὲ νεκρὸν<br/>ἐντροπαλιζόμενος ὥς τε λὶς ἠϋγένειος,<br/>ὅν ῥα κύνες τε καὶ ἄνδρες ἀπὸ σταθμοῖο δίωνται<br/>ἔγχεσι καὶ φωνῇ: τοῦ δ' ἐν φρεσὶν ἄλκιμον ἦτορ<br/>παχνοῦται, ἀέκων δέ τ' ἔβη ἀπὸ μεσσαύλοιο:<br/>ὣς ἀπὸ Πατρόκλοιο κίε ξανθὸς Μενέλαος.<br/>στῆ δὲ μεταστρεφθεὶς ἐπεὶ ἵκετο ἔθνος ἑταίρων<br/>παπταίνων Αἴαντα μέγαν Τελαμώνιον υἱόν.<br/>τὸν δὲ μάλ' αἶψ' ἐνόησε μάχης ἐπ' ἀριστερὰ πάσης<br/>θαρσύνονθ' ἑτάρους καὶ ἐποτρύνοντα μάχεσθαι:<br/>θεσπέσιον γάρ σφιν φόβον ἔμβαλε Φοῖβος Ἀπόλλων:<br/>βῆ δὲ θέειν, εἶθαρ δὲ παριστάμενος ἔπος ηὔδα.<br/>Αἶαν δεῦρο πέπον, περὶ Πατρόκλοιο θανόντος<br/>σπεύσομεν, αἴ κε νέκυν περ Ἀχιλλῆϊ προφέρωμεν<br/>γυμνόν: ἀτὰρ τά γε τεύχε' ἔχει κορυθαίολος Ἕκτωρ.</rtc></ruby><ruby><rtc lang="grc" translate="no">ὣς ἔφατ', Αἴαντι δὲ δαί̈φρονι θυμὸν ὄρινε:<br/>βῆ δὲ διὰ προμάχων, ἅμα δὲ ξανθὸς Μενέλαος.<br/>Ἕκτωρ μὲν Πάτροκλον ἐπεὶ κλυτὰ τεύχε' ἀπηύρα,<br/>ἕλχ' ἵν' ἀπ' ὤμοιιν κεφαλὴν τάμοι ὀξέϊ χαλκῷ,<br/>τὸν δὲ νέκυν Τρῳῇσιν ἐρυσσάμενος κυσὶ δοίη.<br/>Αἴας δ' ἐγγύθεν ἦλθε φέρων σάκος ἠύ̈τε πύργον:<br/>Ἕκτωρ δ' ἂψ ἐς ὅμιλον ἰὼν ἀνεχάζεθ' ἑταίρων,<br/>ἐς δίφρον δ' ἀνόρουσε: δίδου δ' ὅ γε τεύχεα καλὰ<br/>Τρωσὶ φέρειν προτὶ ἄστυ, μέγα κλέος ἔμμεναι αὐτῷ.<br/>Αἴας δ' ἀμφὶ Μενοιτιάδῃ σάκος εὐρὺ καλύψας<br/>ἑστήκει ὥς τίς τε λέων περὶ οἷσι τέκεσσιν,<br/>ᾧ ῥά τε νήπι' ἄγοντι συναντήσωνται ἐν ὕλῃ<br/>ἄνδρες ἐπακτῆρες: ὃ δέ τε σθένεϊ βλεμεαίνει,<br/>πᾶν δέ τ' ἐπισκύνιον κάτω ἕλκεται ὄσσε καλύπτων:<br/>ὣς Αἴας περὶ Πατρόκλῳ ἥρωϊ βεβήκει.<br/>Ἀτρεί̈δης δ' ἑτέρωθεν ἀρηί̈φιλος Μενέλαος<br/>ἑστήκει, μέγα πένθος ἐνὶ στήθεσσιν ἀέξων.</rtc></ruby><ruby><rtc lang="grc" translate="no">Γλαῦκος δ' Ἱππολόχοιο πάϊς Λυκίων ἀγὸς ἀνδρῶν<br/>Ἕκτορ' ὑπόδρα ἰδὼν χαλεπῷ ἠνίπαπε μύθῳ:<br/>Ἕκτορ εἶδος ἄριστε μάχης ἄρα πολλὸν ἐδεύεο.<br/>ἦ σ' αὔτως κλέος ἐσθλὸν ἔχει φύξηλιν ἐόντα.<br/>φράζεο νῦν ὅππως κε πόλιν καὶ ἄστυ σαώσῃς<br/>οἶος σὺν λαοῖς τοὶ Ἰλίῳ ἐγγεγάασιν:<br/>οὐ γάρ τις Λυκίων γε μαχησόμενος Δαναοῖσιν<br/>εἶσι περὶ πτόλιος, ἐπεὶ οὐκ ἄρα τις χάρις ἦεν<br/>μάρνασθαι δηί̈οισιν ἐπ' ἀνδράσι νωλεμὲς αἰεί.<br/>πῶς κε σὺ χείρονα φῶτα σαώσειας μεθ' ὅμιλον<br/>σχέτλι', ἐπεὶ Σαρπηδόν' ἅμα ξεῖνον καὶ ἑταῖρον<br/>κάλλιπες Ἀργείοισιν ἕλωρ καὶ κύρμα γενέσθαι,<br/>ὅς τοι πόλλ' ὄφελος γένετο πτόλεί̈ τε καὶ αὐτῷ<br/>ζωὸς ἐών: νῦν δ' οὔ οἱ ἀλαλκέμεναι κύνας ἔτλης.<br/>τὼ νῦν εἴ τις ἐμοὶ Λυκίων ἐπιπείσεται ἀνδρῶν<br/>οἴκαδ' ἴμεν, Τροίῃ δὲ πεφήσεται αἰπὺς ὄλεθρος.<br/>εἰ γὰρ νῦν Τρώεσσι μένος πολυθαρσὲς ἐνείη<br/>ἄτρομον, οἷόν τ' ἄνδρας ἐσέρχεται οἳ περὶ πάτρης<br/>ἀνδράσι δυσμενέεσσι πόνον καὶ δῆριν ἔθεντο,<br/>αἶψά κε Πάτροκλον ἐρυσαίμεθα Ἴλιον εἴσω.<br/>εἰ δ' οὗτος προτὶ ἄστυ μέγα Πριάμοιο ἄνακτος<br/>ἔλθοι τεθνηὼς καί μιν ἐρυσαίμεθα χάρμης,<br/>αἶψά κεν Ἀργεῖοι Σαρπηδόνος ἔντεα καλὰ<br/>λύσειαν, καί κ' αὐτὸν ἀγοίμεθα Ἴλιον εἴσω:<br/>τοίου γὰρ θεράπων πέφατ' ἀνέρος, ὃς μέγ' ἄριστος<br/>Ἀργείων παρὰ νηυσὶ καὶ ἀγχέμαχοι θεράποντες.<br/>ἀλλὰ σύ γ' Αἴαντος μεγαλήτορος οὐκ ἐτάλασσας<br/>στήμεναι ἄντα κατ' ὄσσε ἰδὼν δηί̈ων ἐν ἀϋτῇ,<br/>οὐδ' ἰθὺς μαχέσασθαι, ἐπεὶ σέο φέρτερός ἐστι.</rtc></ruby><ruby><rtc lang="grc" translate="no">τὸν δ' ἄρ' ὑπόδρα ἰδὼν προσέφη κορυθαίολος Ἕκτωρ:<br/>Γλαῦκε τί ἢ δὲ σὺ τοῖος ἐὼν ὑπέροπλον ἔειπες;<br/>ὢ πόποι ἦ τ' ἐφάμην σὲ περὶ φρένας ἔμμεναι ἄλλων<br/>τῶν ὅσσοι Λυκίην ἐριβώλακα ναιετάουσι:<br/>νῦν δέ σευ ὠνοσάμην πάγχυ φρένας οἷον ἔειπες,<br/>ὅς τέ με φῂς Αἴαντα πελώριον οὐχ ὑπομεῖναι.<br/>οὔ τοι ἐγὼν ἔρριγα μάχην οὐδὲ κτύπον ἵππων:<br/>ἀλλ' αἰεί τε Διὸς κρείσσων νόος αἰγιόχοιο,<br/>ὅς τε καὶ ἄλκιμον ἄνδρα φοβεῖ καὶ ἀφείλετο νίκην<br/>ῥηϊδίως, ὁτὲ δ' αὐτὸς ἐποτρύνει μαχέσασθαι.<br/>ἀλλ' ἄγε δεῦρο πέπον, παρ' ἔμ' ἵστασο καὶ ἴδε ἔργον,<br/>ἠὲ πανημέριος κακὸς ἔσσομαι, ὡς ἀγορεύεις,<br/>ἦ τινα καὶ Δαναῶν ἀλκῆς μάλα περ μεμαῶτα<br/>σχήσω ἀμυνέμεναι περὶ Πατρόκλοιο θανόντος.</rtc></ruby><ruby><rtc lang="grc" translate="no">ὣς εἰπὼν Τρώεσσιν ἐκέκλετο μακρὸν ἀύ̈σας:<br/>Τρῶες καὶ Λύκιοι καὶ Δάρδανοι ἀγχιμαχηταί,<br/>ἀνέρες ἔστε φίλοι, μνήσασθε δὲ θούριδος ἀλκῆς,<br/>ὄφρ' ἂν ἐγὼν Ἀχιλῆος ἀμύμονος ἔντεα δύω<br/>καλά, τὰ Πατρόκλοιο βίην ἐνάριξα κατακτάς.</rtc></ruby><ruby><rtc lang="grc" translate="no">ὣς ἄρα φωνήσας ἀπέβη κορυθαίολος Ἕκτωρ<br/>δηί̈ου ἐκ πολέμοιο: θέων δ' ἐκίχανεν ἑταίρους<br/>ὦκα μάλ' οὔ πω τῆλε ποσὶ κραιπνοῖσι μετασπών,<br/>οἳ προτὶ ἄστυ φέρον κλυτὰ τεύχεα Πηλεί̈ωνος.<br/>στὰς δ' ἀπάνευθε μάχης πολυδακρύου ἔντε' ἄμειβεν:<br/>ἤτοι ὃ μὲν τὰ ἃ δῶκε φέρειν προτὶ Ἴλιον ἱρὴν<br/>Τρωσὶ φιλοπτολέμοισιν, ὃ δ' ἄμβροτα τεύχεα δῦνε<br/>Πηλεί̈δεω Ἀχιλῆος ἅ οἱ θεοὶ Οὐρανίωνες<br/>πατρὶ φίλῳ ἔπορον: ὃ δ' ἄρα ᾧ παιδὶ ὄπασσε<br/>γηράς: ἀλλ' οὐχ υἱὸς ἐν ἔντεσι πατρὸς ἐγήρα.</rtc></ruby><ruby><rtc lang="grc" translate="no">τὸν δ' ὡς οὖν ἀπάνευθεν ἴδεν νεφεληγερέτα Ζεὺς<br/>τεύχεσι Πηλεί̈δαο κορυσσόμενον θείοιο,<br/>κινήσας ῥα κάρη προτὶ ὃν μυθήσατο θυμόν:<br/>ἆ δείλ' οὐδέ τί τοι θάνατος καταθύμιός ἐστιν<br/>ὃς δή τοι σχεδὸν εἶσι: σὺ δ' ἄμβροτα τεύχεα δύνεις<br/>ἀνδρὸς ἀριστῆος, τόν τε τρομέουσι καὶ ἄλλοι:<br/>τοῦ δὴ ἑταῖρον ἔπεφνες ἐνηέα τε κρατερόν τε,<br/>τεύχεα δ' οὐ κατὰ κόσμον ἀπὸ κρατός τε καὶ ὤμων<br/>εἵλευ: ἀτάρ τοι νῦν γε μέγα κράτος ἐγγυαλίξω,<br/>τῶν ποινὴν ὅ τοι οὔ τι μάχης ἐκνοστήσαντι<br/>δέξεται Ἀνδρομάχη κλυτὰ τεύχεα Πηλεί̈ωνος.<br/>ἦ καὶ κυανέῃσιν ἐπ' ὀφρύσι νεῦσε Κρονίων.<br/>Ἕκτορι δ' ἥρμοσε τεύχε' ἐπὶ χροί̈, δῦ δέ μιν Ἄρης<br/>δεινὸς ἐνυάλιος, πλῆσθεν δ' ἄρα οἱ μέλε' ἐντὸς<br/>ἀλκῆς καὶ σθένεος: μετὰ δὲ κλειτοὺς ἐπικούρους<br/>βῆ ῥα μέγα ἰάχων: ἰνδάλλετο δέ σφισι πᾶσι<br/>τεύχεσι λαμπόμενος μεγαθύμου Πηλεί̈ωνος.<br/>ὄτρυνεν δὲ ἕκαστον ἐποιχόμενος ἐπέεσσι<br/>Μέσθλην τε Γλαῦκόν τε Μέδοντά τε Θερσίλοχόν τε<br/>Ἀστεροπαῖόν τε Δεισήνορά θ' Ἱππόθοόν τε<br/>Φόρκυν τε Χρομίον τε καὶ Ἔννομον οἰωνιστήν:<br/>τοὺς ὅ γ' ἐποτρύνων ἔπεα πτερόεντα προσηύδα:<br/>κέκλυτε μυρία φῦλα περικτιόνων ἐπικούρων:<br/>οὐ γὰρ ἐγὼ πληθὺν διζήμενος οὐδὲ χατίζων<br/>ἐνθάδ' ἀφ' ὑμετέρων πολίων ἤγειρα ἕκαστον,<br/>ἀλλ' ἵνα μοι Τρώων ἀλόχους καὶ νήπια τέκνα<br/>προφρονέως ῥύοισθε φιλοπτολέμων ὑπ' Ἀχαιῶν.<br/>τὰ φρονέων δώροισι κατατρύχω καὶ ἐδωδῇ<br/>λαούς, ὑμέτερον δὲ ἑκάστου θυμὸν ἀέξω.<br/>τώ τις νῦν ἰθὺς τετραμμένος ἢ ἀπολέσθω<br/>ἠὲ σαωθήτω: ἣ γὰρ πολέμου ὀαριστύς.<br/>ὃς δέ κε Πάτροκλον καὶ τεθνηῶτά περ ἔμπης<br/>Τρῶας ἐς ἱπποδάμους ἐρύσῃ, εἴξῃ δέ οἱ Αἴας,<br/>ἥμισυ τῷ ἐνάρων ἀποδάσσομαι, ἥμισυ δ' αὐτὸς<br/>ἕξω ἐγώ: τὸ δέ οἱ κλέος ἔσσεται ὅσσον ἐμοί περ.</rtc></ruby><ruby><rtc lang="grc" translate="no">ὣς ἔφαθ', οἳ δ' ἰθὺς Δαναῶν βρίσαντες ἔβησαν<br/>δούρατ' ἀνασχόμενοι: μάλα δέ σφισιν ἔλπετο θυμὸς<br/>νεκρὸν ὑπ' Αἴαντος ἐρύειν Τελαμωνιάδαο<br/>νήπιοι: ἦ τε πολέσσιν ἐπ' αὐτῷ θυμὸν ἀπηύρα.<br/>καὶ τότ' ἄρ' Αἴας εἶπε βοὴν ἀγαθὸν Μενέλαον:<br/>ὦ πέπον ὦ Μενέλαε διοτρεφὲς οὐκέτι νῶϊ<br/>ἔλπομαι αὐτώ περ νοστησέμεν ἐκ πολέμοιο.<br/>οὔ τι τόσον νέκυος περιδείδια Πατρόκλοιο,<br/>ὅς κε τάχα Τρώων κορέει κύνας ἠδ' οἰωνούς,<br/>ὅσσον ἐμῇ κεφαλῇ περιδείδια μή τι πάθῃσι,<br/>καὶ σῇ, ἐπεὶ πολέμοιο νέφος περὶ πάντα καλύπτει<br/>Ἕκτωρ, ἡμῖν δ' αὖτ' ἀναφαίνεται αἰπὺς ὄλεθρος.<br/>ἀλλ' ἄγ' ἀριστῆας Δαναῶν κάλει, ἤν τις ἀκούσῃ.<br/>ὣς ἔφατ', οὐδ' ἀπίθησε βοὴν ἀγαθὸς Μενέλαος,<br/>ἤϋσεν δὲ διαπρύσιον Δαναοῖσι γεγωνώς:<br/>ὦ φίλοι Ἀργείων ἡγήτορες ἠδὲ μέδοντες<br/>οἵ τε παρ' Ἀτρεί̈δῃς Ἀγαμέμνονι καὶ Μενελάῳ<br/>δήμια πίνουσιν καὶ σημαίνουσιν ἕκαστος<br/>λαοῖς: ἐκ δὲ Διὸς τιμὴ καὶ κῦδος ὀπηδεῖ.<br/>ἀργαλέον δέ μοί ἐστι διασκοπιᾶσθαι ἕκαστον<br/>ἡγεμόνων: τόσση γὰρ ἔρις πολέμοιο δέδηεν:<br/>ἀλλά τις αὐτὸς ἴτω, νεμεσιζέσθω δ' ἐνὶ θυμῷ<br/>Πάτροκλον Τρῳῇσι κυσὶν μέλπηθρα γενέσθαι.</rtc></ruby><ruby><rtc lang="grc" translate="no">ὣς ἔφατ', ὀξὺ δ' ἄκουσεν Ὀϊλῆος ταχὺς Αἴας:<br/>πρῶτος δ' ἀντίος ἦλθε θέων ἀνὰ δηϊοτῆτα,<br/>τὸν δὲ μετ' Ἰδομενεὺς καὶ ὀπάων Ἰδομενῆος<br/>Μηριόνης ἀτάλαντος Ἐνυαλίῳ ἀνδρειφόντῃ.<br/>τῶν δ' ἄλλων τίς κεν ᾗσι φρεσὶν οὐνόματ' εἴποι,<br/>ὅσσοι δὴ μετόπισθε μάχην ἤγειραν Ἀχαιῶν;</rtc></ruby><ruby><rtc lang="grc" translate="no">Τρῶες δὲ προὔτυψαν ἀολλέες: ἦρχε δ' ἄρ' Ἕκτωρ.<br/>ὡς δ' ὅτ' ἐπὶ προχοῇσι διιπετέος ποταμοῖο<br/>βέβρυχεν μέγα κῦμα ποτὶ ῥόον, ἀμφὶ δέ τ' ἄκραι<br/>ἠϊόνες βοόωσιν ἐρευγομένης ἁλὸς ἔξω,<br/>τόσσῃ ἄρα Τρῶες ἰαχῇ ἴσαν. αὐτὰρ Ἀχαιοὶ<br/>ἕστασαν ἀμφὶ Μενοιτιάδῃ ἕνα θυμὸν ἔχοντες<br/>φραχθέντες σάκεσιν χαλκήρεσιν: ἀμφὶ δ' ἄρά σφι<br/>λαμπρῇσιν κορύθεσσι Κρονίων ἠέρα πολλὴν<br/>χεῦ', ἐπεὶ οὐδὲ Μενοιτιάδην ἔχθαιρε πάρος γε,<br/>ὄφρα ζωὸς ἐὼν θεράπων ἦν Αἰακίδαο:<br/>μίσησεν δ' ἄρα μιν δηί̈ων κυσὶ κύρμα γενέσθαι<br/>Τρῳῇσιν: τὼ καί οἱ ἀμυνέμεν ὦρσεν ἑταίρους.<br/>ὦσαν δὲ πρότεροι Τρῶες ἑλίκωπας Ἀχαιούς:<br/>νεκρὸν δὲ προλιπόντες ὑπέτρεσαν, οὐδέ τιν' αὐτῶν<br/>Τρῶες ὑπέρθυμοι ἕλον ἔγχεσιν ἱέμενοί περ,<br/>ἀλλὰ νέκυν ἐρύοντο: μίνυνθα δὲ καὶ τοῦ Ἀχαιοὶ<br/>μέλλον ἀπέσσεσθαι: μάλα γάρ σφεας ὦκ' ἐλέλιξεν<br/>Αἴας, ὃς περὶ μὲν εἶδος, περὶ δ' ἔργα τέτυκτο<br/>τῶν ἄλλων Δαναῶν μετ' ἀμύμονα Πηλεί̈ωνα.<br/>ἴθυσεν δὲ διὰ προμάχων συὶ̈ εἴκελος ἀλκὴν<br/>καπρίῳ, ὅς τ' ἐν ὄρεσσι κύνας θαλερούς τ' αἰζηοὺς<br/>ῥηϊδίως ἐκέδασσεν, ἑλιξάμενος διὰ βήσσας:<br/>ὣς υἱὸς Τελαμῶνος ἀγαυοῦ φαίδιμος Αἴας<br/>ῥεῖα μετεισάμενος Τρώων ἐκέδασσε φάλαγγας<br/>οἳ περὶ Πατρόκλῳ βέβασαν, φρόνεον δὲ μάλιστα<br/>ἄστυ πότι σφέτερον ἐρύειν καὶ κῦδος ἀρέσθαι.</rtc></ruby><ruby><rtc lang="grc" translate="no">ἤτοι τὸν Λήθοιο Πελασγοῦ φαίδιμος υἱὸς<br/>Ἱππόθοος ποδὸς ἕλκε κατὰ κρατερὴν ὑσμίνην<br/>δησάμενος τελαμῶνι παρὰ σφυρὸν ἀμφὶ τένοντας<br/>Ἕκτορι καὶ Τρώεσσι χαριζόμενος: τάχα δ' αὐτῷ<br/>ἦλθε κακόν, τό οἱ οὔ τις ἐρύκακεν ἱεμένων περ.<br/>τὸν δ' υἱὸς Τελαμῶνος ἐπαί̈ξας δι' ὁμίλου<br/>πλῆξ' αὐτοσχεδίην κυνέης διὰ χαλκοπαρῄου:<br/>ἤρικε δ' ἱπποδάσεια κόρυς περὶ δουρὸς ἀκωκῇ<br/>πληγεῖσ' ἔγχεί̈ τε μεγάλῳ καὶ χειρὶ παχείῃ,<br/>ἐγκέφαλος δὲ παρ' αὐλὸν ἀνέδραμεν ἐξ ὠτειλῆς<br/>αἱματόεις: τοῦ δ' αὖθι λύθη μένος, ἐκ δ' ἄρα χειρῶν<br/>Πατρόκλοιο πόδα μεγαλήτορος ἧκε χαμᾶζε<br/>κεῖσθαι: ὃ δ' ἄγχ' αὐτοῖο πέσε πρηνὴς ἐπὶ νεκρῷ<br/>τῆλ' ἀπὸ Λαρίσης ἐριβώλακος, οὐδὲ τοκεῦσι<br/>θρέπτρα φίλοις ἀπέδωκε, μινυνθάδιος δέ οἱ αἰὼν<br/>ἔπλεθ' ὑπ' Αἴαντος μεγαθύμου δουρὶ δαμέντι.</rtc></ruby><ruby><rtc lang="grc" translate="no">Ἕκτωρ δ' αὖτ' Αἴαντος ἀκόντισε δουρὶ φαεινῷ:<br/>ἀλλ' ὃ μὲν ἄντα ἰδὼν ἠλεύατο χάλκεον ἔγχος<br/>τυτθόν: ὃ δὲ Σχεδίον μεγαθύμου Ἰφίτου υἱὸν<br/>Φωκήων ὄχ' ἄριστον, ὃς ἐν κλειτῷ Πανοπῆϊ<br/>οἰκία ναιετάασκε πολέσσ' ἄνδρεσσιν ἀνάσσων,<br/>τὸν βάλ' ὑπὸ κληῖ̈δα μέσην: διὰ δ' ἀμπερὲς ἄκρη<br/>αἰχμὴ χαλκείη παρὰ νείατον ὦμον ἀνέσχε:<br/>δούπησεν δὲ πεσών, ἀράβησε δὲ τεύχε' ἐπ' αὐτῷ.</rtc></ruby><ruby><rtc lang="grc" translate="no">Αἴας δ' αὖ Φόρκυνα δαί̈φρονα Φαίνοπος υἱὸν<br/>Ἱπποθόῳ περιβάντα μέσην κατὰ γαστέρα τύψε:<br/>ῥῆξε δὲ θώρηκος γύαλον, διὰ δ' ἔντερα χαλκὸς<br/>ἤφυσ': ὃ δ' ἐν κονίῃσι πεσὼν ἕλε γαῖαν ἀγοστῷ.<br/>χώρησαν δ' ὑπό τε πρόμαχοι καὶ φαίδιμος Ἕκτωρ:<br/>Ἀργεῖοι δὲ μέγα ἴαχον, ἐρύσαντο δὲ νεκροὺς<br/>Φόρκυν θ' Ἱππόθοόν τε, λύοντο δὲ τεύχε' ἀπ' ὤμων.<br/>ἔνθά κεν αὖτε Τρῶες ἀρηϊφίλων ὑπ' Ἀχαιῶν<br/>Ἴλιον εἰσανέβησαν ἀναλκείῃσι δαμέντες,<br/>Ἀργεῖοι δέ κε κῦδος ἕλον καὶ ὑπὲρ Διὸς αἶσαν<br/>κάρτεϊ καὶ σθένεϊ σφετέρῳ: ἀλλ' αὐτὸς Ἀπόλλων<br/>Αἰνείαν ὄτρυνε δέμας Περίφαντι ἐοικὼς<br/>κήρυκι Ἠπυτίδῃ, ὅς οἱ παρὰ πατρὶ γέροντι<br/>κηρύσσων γήρασκε φίλα φρεσὶ μήδεα εἰδώς:<br/>τῷ μιν ἐεισάμενος προσέφη Διὸς υἱὸς Ἀπόλλων:<br/>Αἰνεία πῶς ἂν καὶ ὑπὲρ θεὸν εἰρύσσαισθε<br/>Ἴλιον αἰπεινήν; ὡς δὴ ἴδον ἀνέρας ἄλλους<br/>κάρτεί̈ τε σθένεί̈ τε πεποιθότας ἠνορέῃ τε<br/>πλήθεί̈ τε σφετέρῳ καὶ ὑπερδέα δῆμον ἔχοντας:<br/>ἡμῖν δὲ Ζεὺς μὲν πολὺ βούλεται ἢ Δαναοῖσι<br/>νίκην: ἀλλ' αὐτοὶ τρεῖτ' ἄσπετον οὐδὲ μάχεσθε.</rtc></ruby><ruby><rtc lang="grc" translate="no">ὣς ἔφατ', Αἰνείας δ' ἑκατηβόλον Ἀπόλλωνα<br/>ἔγνω ἐς ἄντα ἰδών, μέγα δ' Ἕκτορα εἶπε βοήσας:<br/>Ἕκτόρ τ' ἠδ' ἄλλοι Τρώων ἀγοὶ ἠδ' ἐπικούρων<br/>αἰδὼς μὲν νῦν ἥδε γ' ἀρηϊφίλων ὑπ' Ἀχαιῶν<br/>Ἴλιον εἰσαναβῆναι ἀναλκείῃσι δαμέντας.<br/>ἀλλ' ἔτι γάρ τίς φησι θεῶν ἐμοὶ ἄγχι παραστὰς<br/>Ζῆν' ὕπατον μήστωρα μάχης ἐπιτάρροθον εἶναι:<br/>τώ ῥ' ἰθὺς Δαναῶν ἴομεν, μηδ' οἵ γε ἕκηλοι<br/>Πάτροκλον νηυσὶν πελασαίατο τεθνηῶτα.</rtc></ruby><ruby><rtc lang="grc" translate="no">ὣς φάτο, καί ῥα πολὺ προμάχων ἐξάλμενος ἔστη:<br/>οἳ δ' ἐλελίχθησαν καὶ ἐναντίοι ἔσταν Ἀχαιῶν.<br/>ἔνθ' αὖτ' Αἰνείας Λειώκριτον οὔτασε δουρὶ<br/>υἱὸν Ἀρίσβαντος Λυκομήδεος ἐσθλὸν ἑταῖρον.<br/>τὸν δὲ πεσόντ' ἐλέησεν ἀρηί̈φιλος Λυκομήδης,<br/>στῆ δὲ μάλ' ἐγγὺς ἰών, καὶ ἀκόντισε δουρὶ φαεινῷ,<br/>καὶ βάλεν Ἱππασίδην Ἀπισάονα ποιμένα λαῶν<br/>ἧπαρ ὑπὸ πραπίδων, εἶθαρ δ' ὑπὸ γούνατ' ἔλυσεν,<br/>ὅς ῥ' ἐκ Παιονίης ἐριβώλακος εἰληλούθει,<br/>καὶ δὲ μετ' Ἀστεροπαῖον ἀριστεύεσκε μάχεσθαι.</rtc></ruby><ruby><rtc lang="grc" translate="no">τὸν δὲ πεσόντ' ἐλέησεν ἀρήϊος Ἀστεροπαῖος,<br/>ἴθυσεν δὲ καὶ ὃ πρόφρων Δαναοῖσι μάχεσθαι:<br/>ἀλλ' οὔ πως ἔτι εἶχε: σάκεσσι γὰρ ἔρχατο πάντῃ<br/>ἑσταότες περὶ Πατρόκλῳ, πρὸ δὲ δούρατ' ἔχοντο.<br/>Αἴας γὰρ μάλα πάντας ἐπῴχετο πολλὰ κελεύων:<br/>οὔτέ τιν' ἐξοπίσω νεκροῦ χάζεσθαι ἀνώγει<br/>οὔτέ τινα προμάχεσθαι Ἀχαιῶν ἔξοχον ἄλλων,<br/>ἀλλὰ μάλ' ἀμφ' αὐτῷ βεβάμεν, σχεδόθεν δὲ μάχεσθαι.<br/>ὣς Αἴας ἐπέτελλε πελώριος, αἵματι δὲ χθὼν<br/>δεύετο πορφυρέῳ, τοὶ δ' ἀγχιστῖνοι ἔπιπτον<br/>νεκροὶ ὁμοῦ Τρώων καὶ ὑπερμενέων ἐπικούρων<br/>καὶ Δαναῶν: οὐδ' οἳ γὰρ ἀναιμωτί γε μάχοντο,<br/>παυρότεροι δὲ πολὺ φθίνυθον: μέμνηντο γὰρ αἰεὶ<br/>ἀλλήλοις ἀν' ὅμιλον ἀλεξέμεναι φόνον αἰπύν.<br/>ὣς οἳ μὲν μάρναντο δέμας πυρός, οὐδέ κε φαίης<br/>οὔτέ ποτ' ἠέλιον σῶν ἔμμεναι οὔτε σελήνην:<br/>ἠέρι γὰρ κατέχοντο μάχης ἐπί θ' ὅσσον ἄριστοι<br/>ἕστασαν ἀμφὶ Μενοιτιάδῃ κατατεθνηῶτι.<br/>οἳ δ' ἄλλοι Τρῶες καὶ ἐϋκνήμιδες Ἀχαιοὶ<br/>εὔκηλοι πολέμιζον ὑπ' αἰθέρι, πέπτατο δ' αὐγὴ<br/>ἠελίου ὀξεῖα, νέφος δ' οὐ φαίνετο πάσης<br/>γαίης οὐδ' ὀρέων: μεταπαυόμενοι δὲ μάχοντο<br/>ἀλλήλων ἀλεείνοντες βέλεα στονόεντα<br/>πολλὸν ἀφεσταότες. τοὶ δ' ἐν μέσῳ ἄλγε' ἔπασχον<br/>ἠέρι καὶ πολέμῳ, τείροντο δὲ νηλέϊ χαλκῷ<br/>ὅσσοι ἄριστοι ἔσαν: δύο δ' οὔ πω φῶτε πεπύσθην<br/>ἀνέρε κυδαλίμω Θρασυμήδης Ἀντίλοχός τε<br/>Πατρόκλοιο θανόντος ἀμύμονος, ἀλλ' ἔτ' ἔφαντο<br/>ζωὸν ἐνὶ πρώτῳ ὁμάδῳ Τρώεσσι μάχεσθαι.<br/>τὼ δ' ἐπιοσσομένω θάνατον καὶ φύζαν ἑταίρων<br/>νόσφιν ἐμαρνάσθην, ἐπεὶ ὣς ἐπετέλλετο Νέστωρ<br/>ὀτρύνων πόλεμον δὲ μελαινάων ἀπὸ νηῶν.</rtc></ruby><ruby><rtc lang="grc" translate="no">τοῖς δὲ πανημερίοις ἔριδος μέγα νεῖκος ὀρώρει<br/>ἀργαλέης: καμάτῳ δὲ καὶ ἱδρῷ νωλεμὲς αἰεὶ<br/>γούνατά τε κνῆμαί τε πόδες θ' ὑπένερθεν ἑκάστου<br/>χεῖρές τ' ὀφθαλμοί τε παλάσσετο μαρναμένοιιν<br/>ἀμφ' ἀγαθὸν θεράποντα ποδώκεος Αἰακίδαο.<br/>ὡς δ' ὅτ' ἀνὴρ ταύροιο βοὸς μεγάλοιο βοείην<br/>λαοῖσιν δώῃ τανύειν μεθύουσαν ἀλοιφῇ:<br/>δεξάμενοι δ' ἄρα τοί γε διαστάντες τανύουσι<br/>κυκλόσ', ἄφαρ δέ τε ἰκμὰς ἔβη, δύνει δέ τ' ἀλοιφὴ<br/>πολλῶν ἑλκόντων, τάνυται δέ τε πᾶσα διὰ πρό:<br/>ὣς οἵ γ' ἔνθα καὶ ἔνθα νέκυν ὀλίγῃ ἐνὶ χώρῃ<br/>εἵλκεον ἀμφότεροι: μάλα δέ σφισιν ἔλπετο θυμὸς<br/>Τρωσὶν μὲν ἐρύειν προτὶ Ἴλιον, αὐτὰρ Ἀχαιοῖς<br/>νῆας ἔπι γλαφυράς: περὶ δ' αὐτοῦ μῶλος ὀρώρει<br/>ἄγριος: οὐδέ κ' Ἄρης λαοσσόος οὐδέ κ' Ἀθήνη<br/>τόν γε ἰδοῦσ' ὀνόσαιτ', οὐδ' εἰ μάλα μιν χόλος ἵκοι:<br/>τοῖον Ζεὺς ἐπὶ Πατρόκλῳ ἀνδρῶν τε καὶ ἵππων<br/>ἤματι τῷ ἐτάνυσσε κακὸν πόνον: οὐδ' ἄρα πώ τι<br/>ᾔδεε Πάτροκλον τεθνηότα δῖος Ἀχιλλεύς:<br/>πολλὸν γὰρ ῥ' ἀπάνευθε νεῶν μάρναντο θοάων<br/>τείχει ὕπο Τρώων: τό μιν οὔ ποτε ἔλπετο θυμῷ<br/>τεθνάμεν, ἀλλὰ ζωὸν ἐνιχριμφθέντα πύλῃσιν<br/>ἂψ ἀπονοστήσειν, ἐπεὶ οὐδὲ τὸ ἔλπετο πάμπαν<br/>ἐκπέρσειν πτολίεθρον ἄνευ ἕθεν, οὐδὲ σὺν αὐτῷ:<br/>πολλάκι γὰρ τό γε μητρὸς ἐπεύθετο νόσφιν ἀκούων,<br/>ἥ οἱ ἀπαγγέλλεσκε Διὸς μεγάλοιο νόημα.<br/>δὴ τότε γ' οὔ οἱ ἔειπε κακὸν τόσον ὅσσον ἐτύχθη<br/>μήτηρ, ὅττί ῥά οἱ πολὺ φίλτατος ὤλεθ' ἑταῖρος.</rtc></ruby><ruby><rtc lang="grc" translate="no">οἳ δ' αἰεὶ περὶ νεκρὸν ἀκαχμένα δούρατ' ἔχοντες<br/>νωλεμὲς ἐγχρίμπτοντο καὶ ἀλλήλους ἐνάριζον:<br/>ὧδε δέ τις εἴπεσκεν Ἀχαιῶν χαλκοχιτώνων:<br/>ὦ φίλοι οὐ μὰν ἧμιν ἐϋκλεὲς ἀπονέεσθαι<br/>νῆας ἔπι γλαφυράς, ἀλλ' αὐτοῦ γαῖα μέλαινα<br/>πᾶσι χάνοι: τό κεν ἧμιν ἄφαρ πολὺ κέρδιον εἴη<br/>εἰ τοῦτον Τρώεσσι μεθήσομεν ἱπποδάμοισιν<br/>ἄστυ πότι σφέτερον ἐρύσαι καὶ κῦδος ἀρέσθαι.</rtc></ruby><ruby><rtc lang="grc" translate="no">ὣς δέ τις αὖ Τρώων μεγαθύμων αὐδήσασκεν:<br/>ὦ φίλοι, εἰ καὶ μοῖρα παρ' ἀνέρι τῷδε δαμῆναι<br/>πάντας ὁμῶς, μή πώ τις ἐρωείτω πολέμοιο.<br/>ὣς ἄρα τις εἴπεσκε, μένος δ' ὄρσασκεν ἑκάστου.<br/>ὣς οἳ μὲν μάρναντο, σιδήρειος δ' ὀρυμαγδὸς<br/>χάλκεον οὐρανὸν ἷκε δι' αἰθέρος ἀτρυγέτοιο:<br/>ἵπποι δ' Αἰακίδαο μάχης ἀπάνευθεν ἐόντες<br/>κλαῖον, ἐπεὶ δὴ πρῶτα πυθέσθην ἡνιόχοιο<br/>ἐν κονίῃσι πεσόντος ὑφ' Ἕκτορος ἀνδροφόνοιο.<br/>ἦ μὰν Αὐτομέδων Διώρεος ἄλκιμος υἱὸς<br/>πολλὰ μὲν ἂρ μάστιγι θοῇ ἐπεμαίετο θείνων,<br/>πολλὰ δὲ μειλιχίοισι προσηύδα, πολλὰ δ' ἀρειῇ:<br/>τὼ δ' οὔτ' ἂψ ἐπὶ νῆας ἐπὶ πλατὺν Ἑλλήσποντον<br/>ἠθελέτην ἰέναι οὔτ' ἐς πόλεμον μετ' Ἀχαιούς,<br/>ἀλλ' ὥς τε στήλη μένει ἔμπεδον, ἥ τ' ἐπὶ τύμβῳ<br/>ἀνέρος ἑστήκῃ τεθνηότος ἠὲ γυναικός,<br/>ὣς μένον ἀσφαλέως περικαλλέα δίφρον ἔχοντες<br/>οὔδει ἐνισκίμψαντε καρήατα: δάκρυα δέ σφι<br/>θερμὰ κατὰ βλεφάρων χαμάδις ῥέε μυρομένοισιν<br/>ἡνιόχοιο πόθῳ: θαλερὴ δ' ἐμιαίνετο χαίτη<br/>ζεύγλης ἐξεριποῦσα παρὰ ζυγὸν ἀμφοτέρωθεν.</rtc></ruby><ruby><rtc lang="grc" translate="no">μυρομένω δ' ἄρα τώ γε ἰδὼν ἐλέησε Κρονίων,<br/>κινήσας δὲ κάρη προτὶ ὃν μυθήσατο θυμόν:</rtc></ruby><ruby><rtc lang="grc" translate="no">ἆ δειλώ, τί σφῶϊ δόμεν Πηλῆϊ ἄνακτι<br/>θνητῷ, ὑμεῖς δ' ἐστὸν ἀγήρω τ' ἀθανάτω τε;<br/>ἦ ἵνα δυστήνοισι μετ' ἀνδράσιν ἄλγε' ἔχητον;<br/>οὐ μὲν γάρ τί πού ἐστιν ὀϊζυρώτερον ἀνδρὸς<br/>πάντων, ὅσσά τε γαῖαν ἔπι πνείει τε καὶ ἕρπει.<br/>ἀλλ' οὐ μὰν ὑμῖν γε καὶ ἅρμασι δαιδαλέοισιν<br/>Ἕκτωρ Πριαμίδης ἐποχήσεται: οὐ γὰρ ἐάσω.<br/>ἦ οὐχ ἅλις ὡς καὶ τεύχε' ἔχει καὶ ἐπεύχεται αὔτως;<br/>σφῶϊν δ' ἐν γούνεσσι βαλῶ μένος ἠδ' ἐνὶ θυμῷ,<br/>ὄφρα καὶ Αὐτομέδοντα σαώσετον ἐκ πολέμοιο<br/>νῆας ἔπι γλαφυράς: ἔτι γάρ σφισι κῦδος ὀρέξω<br/>κτείνειν, εἰς ὅ κε νῆας ἐϋσσέλμους ἀφίκωνται<br/>δύῃ τ' ἠέλιος καὶ ἐπὶ κνέφας ἱερὸν ἔλθῃ:<br/>ὣς εἰπὼν ἵπποισιν ἐνέπνευσεν μένος ἠύ̈.<br/>τὼ δ' ἀπὸ χαιτάων κονίην οὖδας δὲ βαλόντε<br/>ῥίμφα φέρον θοὸν ἅρμα μετὰ Τρῶας καὶ Ἀχαιούς.<br/>τοῖσι δ' ἐπ' Αὐτομέδων μάχετ' ἀχνύμενός περ ἑταίρου<br/>ἵπποις ἀί̈σσων ὥς τ' αἰγυπιὸς μετὰ χῆνας:<br/>ῥέα μὲν γὰρ φεύγεσκεν ὑπ' ἐκ Τρώων ὀρυμαγδοῦ,<br/>ῥεῖα δ' ἐπαί̈ξασκε πολὺν καθ' ὅμιλον ὀπάζων.<br/>ἀλλ' οὐχ ᾕρει φῶτας ὅτε σεύαιτο διώκειν:<br/>οὐ γάρ πως ἦν οἶον ἐόνθ' ἱερῷ ἐνὶ δίφρῳ<br/>ἔγχει ἐφορμᾶσθαι καὶ ἐπίσχειν ὠκέας ἵππους.<br/>ὀψὲ δὲ δή μιν ἑταῖρος ἀνὴρ ἴδεν ὀφθαλμοῖσιν<br/>Ἀλκιμέδων υἱὸς Λαέρκεος Αἱμονίδαο:<br/>στῆ δ' ὄπιθεν δίφροιο καὶ Αὐτομέδοντα προσηύδα:<br/>Αὐτόμεδον, τίς τοί νυ θεῶν νηκερδέα βουλὴν<br/>ἐν στήθεσσιν ἔθηκε, καὶ ἐξέλετο φρένας ἐσθλάς;<br/>οἷον πρὸς Τρῶας μάχεαι πρώτῳ ἐν ὁμίλῳ<br/>μοῦνος: ἀτάρ τοι ἑταῖρος ἀπέκτατο, τεύχεα δ' Ἕκτωρ<br/>αὐτὸς ἔχων ὤμοισιν ἀγάλλεται Αἰακίδαο.</rtc></ruby><ruby><rtc lang="grc" translate="no">τὸν δ' αὖτ' Αὐτομέδων προσέφη Διώρεος υἱός:<br/>Ἀλκίμεδον τίς γάρ τοι Ἀχαιῶν ἄλλος ὁμοῖος<br/>ἵππων ἀθανάτων ἐχέμεν δμῆσίν τε μένος τε,<br/>εἰ μὴ Πάτροκλος θεόφιν μήστωρ ἀτάλαντος<br/>ζωὸς ἐών; νῦν αὖ θάνατος καὶ μοῖρα κιχάνει.<br/>ἀλλὰ σὺ μὲν μάστιγα καὶ ἡνία σιγαλόεντα<br/>δέξαι, ἐγὼ δ' ἵππων ἀποβήσομαι, ὄφρα μάχωμαι.</rtc></ruby><ruby><rtc lang="grc" translate="no">ὣς ἔφατ', Ἀλκιμέδων δὲ βοηθόον ἅρμ' ἐπορούσας<br/>καρπαλίμως μάστιγα καὶ ἡνία λάζετο χερσίν,<br/>Αὐτομέδων δ' ἀπόρουσε: νόησε δὲ φαίδιμος Ἕκτωρ,<br/>αὐτίκα δ' Αἰνείαν προσεφώνεεν ἐγγὺς ἐόντα:<br/>Αἰνεία Τρώων βουληφόρε χαλκοχιτώνων<br/>ἵππω τώδ' ἐνόησα ποδώκεος Αἰακίδαο<br/>ἐς πόλεμον προφανέντε σὺν ἡνιόχοισι κακοῖσι:<br/>τώ κεν ἐελποίμην αἱρησέμεν, εἰ σύ γε θυμῷ<br/>σῷ ἐθέλεις, ἐπεὶ οὐκ ἂν ἐφορμηθέντε γε νῶϊ<br/>τλαῖεν ἐναντίβιον στάντες μαχέσασθαι Ἄρηϊ.<br/>ὣς ἔφατ', οὐδ' ἀπίθησεν ἐὺ̈ς πάϊς Ἀγχίσαο.<br/>τὼ δ' ἰθὺς βήτην βοέῃς εἰλυμένω ὤμους<br/>αὔῃσι στερεῇσι: πολὺς δ' ἐπελήλατο χαλκός.<br/>τοῖσι δ' ἅμα Χρομίος τε καὶ Ἄρητος θεοειδὴς<br/>ἤϊσαν ἀμφότεροι: μάλα δέ σφισιν ἔλπετο θυμὸς<br/>αὐτώ τε κτενέειν ἐλάαν τ' ἐριαύχενας ἵππους<br/>νήπιοι, οὐδ' ἄρ' ἔμελλον ἀναιμωτί γε νέεσθαι<br/>αὖτις ἀπ' Αὐτομέδοντος. ὃ δ' εὐξάμενος Διὶ πατρὶ<br/>ἀλκῆς καὶ σθένεος πλῆτο φρένας ἀμφὶ μελαίνας:<br/>αὐτίκα δ' Ἀλκιμέδοντα προσηύδα πιστὸν ἑταῖρον:<br/>Ἀλκίμεδον μὴ δή μοι ἀπόπροθεν ἰσχέμεν ἵππους,<br/>ἀλλὰ μάλ' ἐμπνείοντε μεταφρένῳ: οὐ γὰρ ἔγωγε<br/>Ἕκτορα Πριαμίδην μένεος σχήσεσθαι ὀί̈ω,<br/>πρίν γ' ἐπ' Ἀχιλλῆος καλλίτριχε βήμεναι ἵππω<br/>νῶϊ κατακτείναντα, φοβῆσαί τε στίχας ἀνδρῶν<br/>Ἀργείων, ἤ κ' αὐτὸς ἐνὶ πρώτοισιν ἁλοίη.</rtc></ruby><ruby><rtc lang="grc" translate="no">ὣς εἰπὼν Αἴαντε καλέσσατο καὶ Μενέλαον:<br/>Αἴαντ' Ἀργείων ἡγήτορε καὶ Μενέλαε<br/>ἤτοι μὲν τὸν νεκρὸν ἐπιτράπεθ' οἵ περ ἄριστοι<br/>ἀμφ' αὐτῷ βεβάμεν καὶ ἀμύνεσθαι στίχας ἀνδρῶν,<br/>νῶϊν δὲ ζωοῖσιν ἀμύνετε νηλεὲς ἦμαρ:<br/>τῇδε γὰρ ἔβρισαν πόλεμον κάτα δακρυόεντα<br/>Ἕκτωρ Αἰνείας θ', οἳ Τρώων εἰσὶν ἄριστοι.<br/>ἀλλ' ἤτοι μὲν ταῦτα θεῶν ἐν γούνασι κεῖται:<br/>ἥσω γὰρ καὶ ἐγώ, τὰ δέ κεν Διὶ πάντα μελήσει.<br/>ἦ ῥα, καὶ ἀμπεπαλὼν προί̈ει δολιχόσκιον ἔγχος,<br/>καὶ βάλεν Ἀρήτοιο κατ' ἀσπίδα πάντοσ' ἐί̈σην:<br/>ἣ δ' οὐκ ἔγχος ἔρυτο, διὰ πρὸ δὲ εἴσατο χαλκός,<br/>νειαίρῃ δ' ἐν γαστρὶ διὰ ζωστῆρος ἔλασσεν.<br/>ὡς δ' ὅτ' ἂν ὀξὺν ἔχων πέλεκυν αἰζήϊος ἀνὴρ<br/>κόψας ἐξόπιθεν κεράων βοὸς ἀγραύλοιο<br/>ἶνα τάμῃ διὰ πᾶσαν, ὃ δὲ προθορὼν ἐρίπῃσιν,<br/>ὣς ἄρ' ὅ γε προθορὼν πέσεν ὕπτιος: ἐν δέ οἱ ἔγχος<br/>νηδυίοισι μάλ' ὀξὺ κραδαινόμενον λύε γυῖα.<br/>Ἕκτωρ δ' Αὐτομέδοντος ἀκόντισε δουρὶ φαεινῷ:<br/>ἀλλ' ὃ μὲν ἄντα ἰδὼν ἠλεύατο χάλκεον ἔγχος:<br/>πρόσσω γὰρ κατέκυψε, τὸ δ' ἐξόπιθεν δόρυ μακρὸν<br/>οὔδει ἐνισκίμφθη, ἐπὶ δ' οὐρίαχος πελεμίχθη<br/>ἔγχεος: ἔνθα δ' ἔπειτ' ἀφίει μένος ὄβριμος Ἄρης.<br/>καί νύ κε δὴ ξιφέεσσ' αὐτοσχεδὸν ὁρμηθήτην<br/>εἰ μή σφω' Αἴαντε διέκριναν μεμαῶτε,<br/>οἵ ῥ' ἦλθον καθ' ὅμιλον ἑταίρου κικλήσκοντος:<br/>τοὺς ὑποταρβήσαντες ἐχώρησαν πάλιν αὖτις<br/>Ἕκτωρ Αἰνείας τ' ἠδὲ Χρομίος θεοειδής,<br/>Ἄρητον δὲ κατ' αὖθι λίπον δεδαϊγμένον ἦτορ<br/>κείμενον: Αὐτομέδων δὲ θοῷ ἀτάλαντος Ἄρηϊ<br/>τεύχεά τ' ἐξενάριξε καὶ εὐχόμενος ἔπος ηὔδα:<br/>ἦ δὴ μὰν ὀλίγον γε Μενοιτιάδαο θανόντος<br/>κῆρ ἄχεος μεθέηκα χερείονά περ καταπέφνων.</rtc></ruby><ruby><rtc lang="grc" translate="no">ὣς εἰπὼν ἐς δίφρον ἑλὼν ἔναρα βροτόεντα<br/>θῆκ', ἂν δ' αὐτὸς ἔβαινε πόδας καὶ χεῖρας ὕπερθεν<br/>αἱματόεις ὥς τίς τε λέων κατὰ ταῦρον ἐδηδώς.<br/>ἂψ δ' ἐπὶ Πατρόκλῳ τέτατο κρατερὴ ὑσμίνη<br/>ἀργαλέη πολύδακρυς, ἔγειρε δὲ νεῖκος Ἀθήνη<br/>οὐρανόθεν καταβᾶσα: προῆκε γὰρ εὐρύοπα Ζεὺς<br/>ὀρνύμεναι Δαναούς: δὴ γὰρ νόος ἐτράπετ' αὐτοῦ.<br/>ἠύ̈τε πορφυρέην ἶριν θνητοῖσι τανύσσῃ<br/>Ζεὺς ἐξ οὐρανόθεν τέρας ἔμμεναι ἢ πολέμοιο<br/>ἢ καὶ χειμῶνος δυσθαλπέος, ὅς ῥά τε ἔργων<br/>ἀνθρώπους ἀνέπαυσεν ἐπὶ χθονί, μῆλα δὲ κήδει,<br/>ὣς ἣ πορφυρέῃ νεφέλῃ πυκάσασα ἓ αὐτὴν<br/>δύσετ' Ἀχαιῶν ἔθνος, ἔγειρε δὲ φῶτα ἕκαστον.<br/>πρῶτον δ' Ἀτρέος υἱὸν ἐποτρύνουσα προσηύδα<br/>ἴφθιμον Μενέλαον: ὃ γάρ ῥά οἱ ἐγγύθεν ἦεν:<br/>εἰσαμένη Φοίνικι δέμας καὶ ἀτειρέα φωνήν:<br/>σοὶ μὲν δὴ Μενέλαε κατηφείη καὶ ὄνειδος<br/>ἔσσεται εἴ κ' Ἀχιλῆος ἀγαυοῦ πιστὸν ἑταῖρον<br/>τείχει ὕπο Τρώων ταχέες κύνες ἑλκήσουσιν.<br/>ἀλλ' ἔχεο κρατερῶς, ὄτρυνε δὲ λαὸν ἅπαντα.</rtc></ruby><ruby><rtc lang="grc" translate="no">τὴν δ' αὖτε προσέειπε βοὴν ἀγαθὸς Μενέλαος:<br/>Φοῖνιξ ἄττα γεραιὲ παλαιγενές, εἰ γὰρ Ἀθήνη<br/>δοίη κάρτος ἐμοί, βελέων δ' ἀπερύκοι ἐρωήν:<br/>τώ κεν ἔγωγ' ἐθέλοιμι παρεστάμεναι καὶ ἀμύνειν<br/>Πατρόκλῳ: μάλα γάρ με θανὼν ἐσεμάσσατο θυμόν.<br/>ἀλλ' Ἕκτωρ πυρὸς αἰνὸν ἔχει μένος, οὐδ' ἀπολήγει<br/>χαλκῷ δηϊόων: τῷ γὰρ Ζεὺς κῦδος ὀπάζει.<br/>ὣς φάτο, γήθησεν δὲ θεὰ γλαυκῶπις Ἀθήνη,<br/>ὅττί ῥά οἱ πάμπρωτα θεῶν ἠρήσατο πάντων.<br/>ἐν δὲ βίην ὤμοισι καὶ ἐν γούνεσσιν ἔθηκε,<br/>καί οἱ μυίης θάρσος ἐνὶ στήθεσσιν ἐνῆκεν,<br/>ἥ τε καὶ ἐργομένη μάλα περ χροὸς ἀνδρομέοιο<br/>ἰσχανάᾳ δακέειν, λαρόν τέ οἱ αἷμ' ἀνθρώπου:<br/>τοίου μιν θάρσευς πλῆσε φρένας ἀμφὶ μελαίνας,<br/>βῆ δ' ἐπὶ Πατρόκλῳ, καὶ ἀκόντισε δουρὶ φαεινῷ.<br/>ἔσκε δ' ἐνὶ Τρώεσσι Ποδῆς υἱὸς Ἠετίωνος<br/>ἀφνειός τ' ἀγαθός τε: μάλιστα δέ μιν τίεν Ἕκτωρ<br/>δήμου, ἐπεί οἱ ἑταῖρος ἔην φίλος εἰλαπιναστής:<br/>τόν ῥα κατὰ ζωστῆρα βάλε ξανθὸς Μενέλαος<br/>ἀί̈ξαντα φόβον δέ, διὰ πρὸ δὲ χαλκὸν ἔλασσε:<br/>δούπησεν δὲ πεσών: ἀτὰρ Ἀτρεί̈δης Μενέλαος<br/>νεκρὸν ὑπ' ἐκ Τρώων ἔρυσεν μετὰ ἔθνος ἑταίρων.</rtc></ruby><ruby><rtc lang="grc" translate="no">Ἕκτορα δ' ἐγγύθεν ἱστάμενος ὄτρυνεν Ἀπόλλων<br/>Φαίνοπι Ἀσιάδῃ ἐναλίγκιος, ὅς οἱ ἁπάντων<br/>ξείνων φίλτατος ἔσκεν Ἀβυδόθι οἰκία ναίων:<br/>τῷ μιν ἐεισάμενος προσέφη ἑκάεργος Ἀπόλλων:<br/>Ἕκτορ τίς κέ σ' ἔτ' ἄλλος Ἀχαιῶν ταρβήσειεν;<br/>οἷον δὴ Μενέλαον ὑπέτρεσας, ὃς τὸ πάρος γε<br/>μαλθακὸς αἰχμητής: νῦν δ' οἴχεται οἶος ἀείρας<br/>νεκρὸν ὑπ' ἐκ Τρώων, σὸν δ' ἔκτανε πιστὸν ἑταῖρον<br/>ἐσθλὸν ἐνὶ προμάχοισι Ποδῆν υἱὸν Ἠετίωνος.</rtc></ruby><ruby><rtc lang="grc" translate="no">ὣς φάτο, τὸν δ' ἄχεος νεφέλη ἐκάλυψε μέλαινα,<br/>βῆ δὲ διὰ προμάχων κεκορυθμένος αἴθοπι χαλκῷ.<br/>καὶ τότ' ἄρα Κρονίδης ἕλετ' αἰγίδα θυσσανόεσσαν<br/>μαρμαρέην, Ἴδην δὲ κατὰ νεφέεσσι κάλυψεν,<br/>ἀστράψας δὲ μάλα μεγάλ' ἔκτυπε, τὴν δὲ τίναξε,<br/>νίκην δὲ Τρώεσσι δίδου, ἐφόβησε δ' Ἀχαιούς.<br/>πρῶτος Πηνέλεως Βοιώτιος ἦρχε φόβοιο.<br/>βλῆτο γὰρ ὦμον δουρὶ πρόσω τετραμμένος αἰεὶ<br/>ἄκρον ἐπιλίγδην: γράψεν δέ οἱ ὀστέον ἄχρις<br/>αἰχμὴ Πουλυδάμαντος: ὃ γάρ ῥ' ἔβαλε σχεδὸν ἐλθών.<br/>Λήϊτον αὖθ' Ἕκτωρ σχεδὸν οὔτασε χεῖρ' ἐπὶ καρπῷ<br/>υἱὸν Ἀλεκτρυόνος μεγαθύμου, παῦσε δὲ χάρμης:<br/>τρέσσε δὲ παπτήνας, ἐπεὶ οὐκέτι ἔλπετο θυμῷ<br/>ἔγχος ἔχων ἐν χειρὶ μαχήσεσθαι Τρώεσσιν.<br/>Ἕκτορα δ' Ἰδομενεὺς μετὰ Λήϊτον ὁρμηθέντα<br/>βεβλήκει θώρηκα κατὰ στῆθος παρὰ μαζόν:<br/>ἐν καυλῷ δ' ἐάγη δολιχὸν δόρυ, τοὶ δὲ βόησαν<br/>Τρῶες: ὃ δ' Ἰδομενῆος ἀκόντισε Δευκαλίδαο<br/>δίφρῳ ἐφεσταότος: τοῦ μέν ῥ' ἀπὸ τυτθὸν ἅμαρτεν:<br/>αὐτὰρ ὃ Μηριόναο ὀπάονά θ' ἡνίοχόν τε<br/>Κοίρανον, ὅς ῥ' ἐκ Λύκτου ἐϋκτιμένης ἕπετ' αὐτῷ:<br/>πεζὸς γὰρ τὰ πρῶτα λιπὼν νέας ἀμφιελίσσας<br/>ἤλυθε, καί κε Τρωσὶ μέγα κράτος ἐγγυάλιξεν,<br/>εἰ μὴ Κοίρανος ὦκα ποδώκεας ἤλασεν ἵππους:<br/>καὶ τῷ μὲν φάος ἦλθεν, ἄμυνε δὲ νηλεὲς ἦμαρ,<br/>αὐτὸς δ' ὤλεσε θυμὸν ὑφ' Ἕκτορος ἀνδροφόνοιο:<br/>τὸν βάλ' ὑπὸ γναθμοῖο καὶ οὔατος, ἐκ δ' ἄρ' ὀδόντας<br/>ὦσε δόρυ πρυμνόν, διὰ δὲ γλῶσσαν τάμε μέσσην.<br/>ἤριπε δ' ἐξ ὀχέων, κατὰ δ' ἡνία χεῦεν ἔραζε.<br/>καὶ τά γε Μηριόνης ἔλαβεν χείρεσσι φίλῃσι<br/>κύψας ἐκ πεδίοιο, καὶ Ἰδομενῆα προσηύδα:<br/>μάστιε νῦν εἷός κε θοὰς ἐπὶ νῆας ἵκηαι:<br/>γιγνώσκεις δὲ καὶ αὐτὸς ὅ τ' οὐκέτι κάρτος Ἀχαιῶν.</rtc></ruby><ruby><rtc lang="grc" translate="no">ὣς ἔφατ', Ἰδομενεὺς δ' ἵμασεν καλλίτριχας ἵππους<br/>νῆας ἔπι γλαφυράς: δὴ γὰρ δέος ἔμπεσε θυμῷ.<br/>οὐδ' ἔλαθ' Αἴαντα μεγαλήτορα καὶ Μενέλαον<br/>Ζεύς, ὅτε δὴ Τρώεσσι δίδου ἑτεραλκέα νίκην.<br/>τοῖσι δὲ μύθων ἦρχε μέγας Τελαμώνιος Αἴας:<br/>ὢ πόποι ἤδη μέν κε καὶ ὃς μάλα νήπιός ἐστι<br/>γνοίη ὅτι Τρώεσσι πατὴρ Ζεὺς αὐτὸς ἀρήγει.<br/>τῶν μὲν γὰρ πάντων βέλε' ἅπτεται ὅς τις ἀφήῃ<br/>ἢ κακὸς ἢ ἀγαθός: Ζεὺς δ' ἔμπης πάντ' ἰθύνει:<br/>ἡμῖν δ' αὔτως πᾶσιν ἐτώσια πίπτει ἔραζε.<br/>ἀλλ' ἄγετ' αὐτοί περ φραζώμεθα μῆτιν ἀρίστην,<br/>ἠμὲν ὅπως τὸν νεκρὸν ἐρύσσομεν, ἠδὲ καὶ αὐτοὶ<br/>χάρμα φίλοις ἑτάροισι γενώμεθα νοστήσαντες,<br/>οἵ που δεῦρ' ὁρόωντες ἀκηχέδατ', οὐδ' ἔτι φασὶν<br/>Ἕκτορος ἀνδροφόνοιο μένος καὶ χεῖρας ἀάπτους<br/>σχήσεσθ', ἀλλ' ἐν νηυσὶ μελαίνῃσιν πεσέεσθαι.<br/>εἴη δ' ὅς τις ἑταῖρος ἀπαγγείλειε τάχιστα<br/>Πηλεί̈δῃ, ἐπεὶ οὔ μιν ὀί̈ομαι οὐδὲ πεπύσθαι<br/>λυγρῆς ἀγγελίης, ὅτι οἱ φίλος ὤλεθ' ἑταῖρος.<br/>ἀλλ' οὔ πῃ δύναμαι ἰδέειν τοιοῦτον Ἀχαιῶν:<br/>ἠέρι γὰρ κατέχονται ὁμῶς αὐτοί τε καὶ ἵπποι.<br/>Ζεῦ πάτερ ἀλλὰ σὺ ῥῦσαι ὑπ' ἠέρος υἷας Ἀχαιῶν,<br/>ποίησον δ' αἴθρην, δὸς δ' ὀφθαλμοῖσιν ἰδέσθαι:<br/>ἐν δὲ φάει καὶ ὄλεσσον, ἐπεί νύ τοι εὔαδεν οὕτως.</rtc></ruby><ruby><rtc lang="grc" translate="no">ὣς φάτο, τὸν δὲ πατὴρ ὀλοφύρατο δάκρυ χέοντα:<br/>αὐτίκα δ' ἠέρα μὲν σκέδασεν καὶ ἀπῶσεν ὀμίχλην,<br/>ἠέλιος δ' ἐπέλαμψε, μάχη δ' ἐπὶ πᾶσα φαάνθη:<br/>καὶ τότ' ἄρ' Αἴας εἶπε βοὴν ἀγαθὸν Μενέλαον:<br/>σκέπτεο νῦν Μενέλαε διοτρεφὲς αἴ κεν ἴδηαι<br/>ζωὸν ἔτ' Ἀντίλοχον μεγαθύμου Νέστορος υἱόν,<br/>ὄτρυνον δ' Ἀχιλῆϊ δαί̈φρονι θᾶσσον ἰόντα<br/>εἰπεῖν ὅττι ῥά οἱ πολὺ φίλτατος ὤλεθ' ἑταῖρος.<br/>ὣς ἔφατ', οὐδ' ἀπίθησε βοὴν ἀγαθὸς Μενέλαος,<br/>βῆ δ' ἰέναι ὥς τίς τε λέων ἀπὸ μεσσαύλοιο,<br/>ὅς τ' ἐπεὶ ἄρ κε κάμῃσι κύνας τ' ἄνδρας τ' ἐρεθίζων,<br/>οἵ τέ μιν οὐκ εἰῶσι βοῶν ἐκ πῖαρ ἑλέσθαι<br/>πάννυχοι ἐγρήσσοντες: ὃ δὲ κρειῶν ἐρατίζων<br/>ἰθύει, ἀλλ' οὔ τι πρήσσει: θαμέες γὰρ ἄκοντες<br/>ἀντίον ἀί̈σσουσι θρασειάων ἀπὸ χειρῶν,<br/>καιόμεναί τε δεταί, τάς τε τρεῖ ἐσσύμενός περ:<br/>ἠῶθεν δ' ἀπονόσφιν ἔβη τετιηότι θυμῷ:<br/>ὣς ἀπὸ Πατρόκλοιο βοὴν ἀγαθὸς Μενέλαος<br/>ἤϊε πόλλ' ἀέκων: περὶ γὰρ δίε μή μιν Ἀχαιοὶ<br/>ἀργαλέου πρὸ φόβοιο ἕλωρ δηί̈οισι λίποιεν.<br/>πολλὰ δὲ Μηριόνῃ τε καὶ Αἰάντεσσ' ἐπέτελλεν:<br/>Αἴαντ' Ἀργείων ἡγήτορε Μηριόνη τε<br/>νῦν τις ἐνηείης Πατροκλῆος δειλοῖο<br/>μνησάσθω: πᾶσιν γὰρ ἐπίστατο μείλιχος εἶναι<br/>ζωὸς ἐών: νῦν αὖ θάνατος καὶ μοῖρα κιχάνει.</rtc></ruby><ruby><rtc lang="grc" translate="no">ὣς ἄρα φωνήσας ἀπέβη ξανθὸς Μενέλαος,<br/>πάντοσε παπταίνων ὥς τ' αἰετός, ὅν ῥά τέ φασιν<br/>ὀξύτατον δέρκεσθαι ὑπουρανίων πετεηνῶν,<br/>ὅν τε καὶ ὑψόθ' ἐόντα πόδας ταχὺς οὐκ ἔλαθε πτὼξ<br/>θάμνῳ ὑπ' ἀμφικόμῳ κατακείμενος, ἀλλά τ' ἐπ' αὐτῷ<br/>ἔσσυτο, καί τέ μιν ὦκα λαβὼν ἐξείλετο θυμόν.<br/>ὣς τότε σοὶ Μενέλαε διοτρεφὲς ὄσσε φαεινὼ<br/>πάντοσε δινείσθην πολέων κατὰ ἔθνος ἑταίρων,<br/>εἴ που Νέστορος υἱὸν ἔτι ζώοντα ἴδοιτο.<br/>τὸν δὲ μάλ' αἶψ' ἐνόησε μάχης ἐπ' ἀριστερὰ πάσης<br/>θαρσύνονθ' ἑτάρους καὶ ἐποτρύνοντα μάχεσθαι,<br/>ἀγχοῦ δ' ἱστάμενος προσέφη ξανθὸς Μενέλαος:<br/>Ἀντίλοχ' εἰ δ' ἄγε δεῦρο διοτρεφὲς ὄφρα πύθηαι<br/>λυγρῆς ἀγγελίης, ἣ μὴ ὤφελλε γενέσθαι.<br/>ἤδη μὲν σὲ καὶ αὐτὸν ὀί̈ομαι εἰσορόωντα<br/>γιγνώσκειν ὅτι πῆμα θεὸς Δαναοῖσι κυλίνδει,<br/>νίκη δὲ Τρώων: πέφαται δ' ὤριστος Ἀχαιῶν<br/>Πάτροκλος, μεγάλη δὲ ποθὴ Δαναοῖσι τέτυκται.<br/>ἀλλὰ σύ γ' αἶψ' Ἀχιλῆϊ θέων ἐπὶ νῆας Ἀχαιῶν<br/>εἰπεῖν, αἴ κε τάχιστα νέκυν ἐπὶ νῆα σαώσῃ<br/>γυμνόν: ἀτὰρ τά γε τεύχε' ἔχει κορυθαίολος Ἕκτωρ.<br/>ὣς ἔφατ', Ἀντίλοχος δὲ κατέστυγε μῦθον ἀκούσας:<br/>δὴν δέ μιν ἀμφασίη ἐπέων λάβε, τὼ δέ οἱ ὄσσε<br/>δακρυόφι πλῆσθεν, θαλερὴ δέ οἱ ἔσχετο φωνή.<br/>ἀλλ' οὐδ' ὧς Μενελάου ἐφημοσύνης ἀμέλησε,<br/>βῆ δὲ θέειν, τὰ δὲ τεύχε' ἀμύμονι δῶκεν ἑταίρῳ<br/>Λαοδόκῳ, ὅς οἱ σχεδὸν ἔστρεφε μώνυχας ἵππους.</rtc></ruby><ruby><rtc lang="grc" translate="no">τὸν μὲν δάκρυ χέοντα πόδες φέρον ἐκ πολέμοιο<br/>Πηλεί̈δῃ Ἀχιλῆϊ κακὸν ἔπος ἀγγελέοντα.<br/>οὐδ' ἄρα σοὶ Μενέλαε διοτρεφὲς ἤθελε θυμὸς<br/>τειρομένοις ἑτάροισιν ἀμυνέμεν, ἔνθεν ἀπῆλθεν<br/>Ἀντίλοχος, μεγάλη δὲ ποθὴ Πυλίοισιν ἐτύχθη:<br/>ἀλλ' ὅ γε τοῖσιν μὲν Θρασυμήδεα δῖον ἀνῆκεν,<br/>αὐτὸς δ' αὖτ' ἐπὶ Πατρόκλῳ ἥρωϊ βεβήκει,<br/>στῆ δὲ παρ' Αἰάντεσσι θέων, εἶθαρ δὲ προσηύδα:<br/>κεῖνον μὲν δὴ νηυσὶν ἐπιπροέηκα θοῇσιν<br/>ἐλθεῖν εἰς Ἀχιλῆα πόδας ταχύν: οὐδέ μιν οἴω<br/>νῦν ἰέναι μάλα περ κεχολωμένον Ἕκτορι δίῳ:<br/>οὐ γάρ πως ἂν γυμνὸς ἐὼν Τρώεσσι μάχοιτο.<br/>ἡμεῖς δ' αὐτοί περ φραζώμεθα μῆτιν ἀρίστην,<br/>ἠμὲν ὅπως τὸν νεκρὸν ἐρύσσομεν, ἠδὲ καὶ αὐτοὶ<br/>Τρώων ἐξ ἐνοπῆς θάνατον καὶ κῆρα φύγωμεν.</rtc></ruby><ruby><rtc lang="grc" translate="no">τὸν δ' ἠμείβετ' ἔπειτα μέγας Τελαμώνιος Αἴας:<br/>πάντα κατ' αἶσαν ἔειπες ἀγακλεὲς ὦ Μενέλαε:<br/>ἀλλὰ σὺ μὲν καὶ Μηριόνης ὑποδύντε μάλ' ὦκα<br/>νεκρὸν ἀείραντες φέρετ' ἐκ πόνου: αὐτὰρ ὄπισθε<br/>νῶϊ μαχησόμεθα Τρωσίν τε καὶ Ἕκτορι δίῳ<br/>ἶσον θυμὸν ἔχοντες ὁμώνυμοι, οἳ τὸ πάρος περ<br/>μίμνομεν ὀξὺν Ἄρηα παρ' ἀλλήλοισι μένοντες.</rtc></ruby><ruby><rtc lang="grc" translate="no">ὣς ἔφαθ', οἳ δ' ἄρα νεκρὸν ἀπὸ χθονὸς ἀγκάζοντο<br/>ὕψι μάλα μεγάλως: ἐπὶ δ' ἴαχε λαὸς ὄπισθε<br/>Τρωϊκός, ὡς εἴδοντο νέκυν αἴροντας Ἀχαιούς.<br/>ἴθυσαν δὲ κύνεσσιν ἐοικότες, οἵ τ' ἐπὶ κάπρῳ<br/>βλημένῳ ἀί̈ξωσι πρὸ κούρων θηρητήρων:<br/>ἕως μὲν γάρ τε θέουσι διαρραῖσαι μεμαῶτες,<br/>ἀλλ' ὅτε δή ῥ' ἐν τοῖσιν ἑλίξεται ἀλκὶ πεποιθώς,<br/>ἄψ τ' ἀνεχώρησαν διά τ' ἔτρεσαν ἄλλυδις ἄλλος.<br/>ὣς Τρῶες εἷος μὲν ὁμιλαδὸν αἰὲν ἕποντο<br/>νύσσοντες ξίφεσίν τε καὶ ἔγχεσιν ἀμφιγύοισιν:<br/>ἀλλ' ὅτε δή ῥ' Αἴαντε μεταστρεφθέντε κατ' αὐτοὺς<br/>σταίησαν, τῶν δὲ τράπετο χρώς, οὐδέ τις ἔτλη<br/>πρόσσω ἀί̈ξας περὶ νεκροῦ δηριάασθαι.</rtc></ruby><ruby><rtc lang="grc" translate="no">ὣς οἵ γ' ἐμμεμαῶτε νέκυν φέρον ἐκ πολέμοιο<br/>νῆας ἔπι γλαφυράς: ἐπὶ δὲ πτόλεμος τέτατό σφιν<br/>ἄγριος ἠύ̈τε πῦρ, τό τ' ἐπεσσύμενον πόλιν ἀνδρῶν<br/>ὄρμενον ἐξαίφνης φλεγέθει, μινύθουσι δὲ οἶκοι<br/>ἐν σέλαϊ μεγάλῳ: τὸ δ' ἐπιβρέμει ἲς ἀνέμοιο.<br/>ὣς μὲν τοῖς ἵππων τε καὶ ἀνδρῶν αἰχμητάων<br/>ἀζηχὴς ὀρυμαγδὸς ἐπήϊεν ἐρχομένοισιν:<br/>οἳ δ' ὥς θ' ἡμίονοι κρατερὸν μένος ἀμφιβαλόντες<br/>ἕλκωσ' ἐξ ὄρεος κατὰ παιπαλόεσσαν ἀταρπὸν<br/>ἢ δοκὸν ἠὲ δόρυ μέγα νήϊον: ἐν δέ τε θυμὸς<br/>τείρεθ' ὁμοῦ καμάτῳ τε καὶ ἱδρῷ σπευδόντεσσιν:<br/>ὣς οἵ γ' ἐμμεμαῶτε νέκυν φέρον. αὐτὰρ ὄπισθεν<br/>Αἴαντ' ἰσχανέτην, ὥς τε πρὼν ἰσχάνει ὕδωρ<br/>ὑλήεις πεδίοιο διαπρύσιον τετυχηκώς,<br/>ὅς τε καὶ ἰφθίμων ποταμῶν ἀλεγεινὰ ῥέεθρα<br/>ἴσχει, ἄφαρ δέ τε πᾶσι ῥόον πεδίον δὲ τίθησι<br/>πλάζων: οὐδέ τί μιν σθένεϊ ῥηγνῦσι ῥέοντες:<br/>ὣς αἰεὶ Αἴαντε μάχην ἀνέεργον ὀπίσσω<br/>Τρώων: οἳ δ' ἅμ' ἕποντο, δύω δ' ἐν τοῖσι μάλιστα<br/>Αἰνείας τ' Ἀγχισιάδης καὶ φαίδιμος Ἕκτωρ.<br/>τῶν δ' ὥς τε ψαρῶν νέφος ἔρχεται ἠὲ κολοιῶν<br/>οὖλον κεκλήγοντες, ὅτε προί̈δωσιν ἰόντα<br/>κίρκον, ὅ τε σμικρῇσι φόνον φέρει ὀρνίθεσσιν,<br/>ὣς ἄρ' ὑπ' Αἰνείᾳ τε καὶ Ἕκτορι κοῦροι Ἀχαιῶν<br/>οὖλον κεκλήγοντες ἴσαν, λήθοντο δὲ χάρμης.<br/>πολλὰ δὲ τεύχεα καλὰ πέσον περί τ' ἀμφί τε τάφρον<br/>φευγόντων Δαναῶν: πολέμου δ' οὐ γίγνετ' ἐρωή.</rtc></ruby>