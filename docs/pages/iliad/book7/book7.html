<h2>Book 07</h2><ruby><rtc lang="grc" translate="no">ὣς εἰπὼν πυλέων ἐξέσσυτο φαίδιμος Ἕκτωρ,<br/>τῷ δ' ἅμ' Ἀλέξανδρος κί' ἀδελφεός: ἐν δ' ἄρα θυμῷ<br/>ἀμφότεροι μέμασαν πολεμίζειν ἠδὲ μάχεσθαι.<br/>ὡς δὲ θεὸς ναύτῃσιν ἐελδομένοισιν ἔδωκεν<br/>οὖρον, ἐπεί κε κάμωσιν ἐϋξέστῃς ἐλάτῃσι<br/>πόντον ἐλαύνοντες, καμάτῳ δ' ὑπὸ γυῖα λέλυνται,<br/>ὣς ἄρα τὼ Τρώεσσιν ἐελδομένοισι φανήτην.</rtc></ruby><ruby><rtc lang="grc" translate="no">ἔνθ' ἑλέτην ὃ μὲν υἱὸν Ἀρηϊθόοιο ἄνακτος<br/>Ἄρνῃ ναιετάοντα Μενέσθιον, ὃν κορυνήτης<br/>γείνατ' Ἀρηί̈θοος καὶ Φυλομέδουσα βοῶπις:<br/>Ἕκτωρ δ' Ἠϊονῆα βάλ' ἔγχεϊ ὀξυόεντι<br/>αὐχέν' ὑπὸ στεφάνης εὐχάλκου, λύντο δὲ γυῖα.<br/>Γλαῦκος δ' Ἱππολόχοιο πάϊς Λυκίων ἀγὸς ἀνδρῶν<br/>Ἰφίνοον βάλε δουρὶ κατὰ κρατερὴν ὑσμίνην<br/>Δεξιάδην ἵππων ἐπιάλμενον ὠκειάων<br/>ὦμον: ὃ δ' ἐξ ἵππων χαμάδις πέσε, λύντο δὲ γυῖα.</rtc></ruby><ruby><rtc lang="grc" translate="no">τοὺς δ' ὡς οὖν ἐνόησε θεὰ γλαυκῶπις Ἀθήνη<br/>Ἀργείους ὀλέκοντας ἐνὶ κρατερῇ ὑσμίνῃ,<br/>βῆ ῥα κατ' Οὐλύμποιο καρήνων ἀί̈ξασα<br/>Ἴλιον εἰς ἱερήν: τῇ δ' ἀντίος ὄρνυτ' Ἀπόλλων<br/>Περγάμου ἐκκατιδών, Τρώεσσι δὲ βούλετο νίκην:<br/>ἀλλήλοισι δὲ τώ γε συναντέσθην παρὰ φηγῷ.<br/>τὴν πρότερος προσέειπεν ἄναξ Διὸς υἱὸς Ἀπόλλων:<br/>τίπτε σὺ δ' αὖ μεμαυῖα Διὸς θύγατερ μεγάλοιο<br/>ἦλθες ἀπ' Οὐλύμποιο, μέγας δέ σε θυμὸς ἀνῆκεν;<br/>ἦ ἵνα δὴ Δαναοῖσι μάχης ἑτεραλκέα νίκην<br/>δῷς; ἐπεὶ οὔ τι Τρῶας ἀπολλυμένους ἐλεαίρεις.<br/>ἀλλ' εἴ μοί τι πίθοιο τό κεν πολὺ κέρδιον εἴη:<br/>νῦν μὲν παύσωμεν πόλεμον καὶ δηϊοτῆτα<br/>σήμερον: ὕστερον αὖτε μαχήσοντ' εἰς ὅ κε τέκμωρ<br/>Ἰλίου εὕρωσιν, ἐπεὶ ὣς φίλον ἔπλετο θυμῷ<br/>ὑμῖν ἀθανάτῃσι, διαπραθέειν τόδε ἄστυ.</rtc></ruby><ruby><rtc lang="grc" translate="no">τὸν δ' αὖτε προσέειπε θεὰ γλαυκῶπις Ἀθήνη:<br/>ὧδ' ἔστω ἑκάεργε: τὰ γὰρ φρονέουσα καὶ αὐτ?<br/>ἦλθον ἀπ' Οὐλύμποιο μετὰ Τρῶας καὶ Ἀχαιούς.<br/>ἀλλ' ἄγε πῶς μέμονας πόλεμον καταπαυσέμεν ἀνδρῶν;</rtc></ruby><ruby><rtc lang="grc" translate="no">τὴν δ' αὖτε προσέειπεν ἄναξ Διὸς υἱὸς Ἀπόλλων:<br/>Ἕκτορος ὄρσωμεν κρατερὸν μένος ἱπποδάμοιο,<br/>ἤν τινά που Δαναῶν προκαλέσσεται οἰόθεν οἶος<br/>ἀντίβιον μαχέσασθαι ἐν αἰνῇ δηϊοτῆτι,<br/>οἳ δέ κ' ἀγασσάμενοι χαλκοκνήμιδες Ἀχαιοὶ<br/>οἶον ἐπόρσειαν πολεμίζειν Ἕκτορι δίῳ.<br/>ὣς ἔφατ', οὐδ' ἀπίθησε θεὰ γλαυκῶπις Ἀθήνη.<br/>τῶν δ' Ἕλενος Πριάμοιο φίλος παῖς σύνθετο θυμῷ<br/>βουλήν, ἥ ῥα θεοῖσιν ἐφήνδανε μητιόωσι:<br/>στῆ δὲ παρ' Ἕκτορ' ἰὼν καί μιν πρὸς μῦθον ἔειπεν:<br/>Ἕκτορ υἱὲ Πριάμοιο Διὶ μῆτιν ἀτάλαντε<br/>ἦ ῥά νύ μοί τι πίθοιο, κασίγνητος δέ τοί εἰμι:<br/>ἄλλους μὲν κάθισον Τρῶας καὶ πάντας Ἀχαιούς,<br/>αὐτὸς δὲ προκάλεσσαι Ἀχαιῶν ὅς τις ἄριστος<br/>ἀντίβιον μαχέσασθαι ἐν αἰνῇ δηϊοτῆτι:<br/>οὐ γάρ πώ τοι μοῖρα θανεῖν καὶ πότμον ἐπισπεῖν:<br/>ὣς γὰρ ἐγὼ ὄπ' ἄκουσα θεῶν αἰειγενετάων.</rtc></ruby><ruby><rtc lang="grc" translate="no">ὣς ἔφαθ', Ἕκτωρ δ' αὖτε χάρη μέγα μῦθον ἀκούσας,<br/>καί ῥ' ἐς μέσσον ἰὼν Τρώων ἀνέεργε φάλαγγας,<br/>μέσσου δουρὸς ἑλών: οἳ δ' ἱδρύνθησαν ἅπαντες.<br/>κὰδ δ' Ἀγαμέμνων εἷσεν ἐϋκνήμιδας Ἀχαιούς:<br/>κὰδ δ' ἄρ' Ἀθηναίη τε καὶ ἀργυρότοξος Ἀπόλλων<br/>ἑζέσθην ὄρνισιν ἐοικότες αἰγυπιοῖσι<br/>φηγῷ ἐφ' ὑψηλῇ πατρὸς Διὸς αἰγιόχοιο<br/>ἀνδράσι τερπόμενοι: τῶν δὲ στίχες εἵατο πυκναὶ<br/>ἀσπίσι καὶ κορύθεσσι καὶ ἔγχεσι πεφρικυῖαι.<br/>οἵη δὲ Ζεφύροιο ἐχεύατο πόντον ἔπι φρὶξ<br/>ὀρνυμένοιο νέον, μελάνει δέ τε πόντος ὑπ' αὐτῆς,<br/>τοῖαι ἄρα στίχες εἵατ' Ἀχαιῶν τε Τρώων τε<br/>ἐν πεδίῳ: Ἕκτωρ δὲ μετ' ἀμφοτέροισιν ἔειπε:<br/>κέκλυτέ μευ Τρῶες καὶ ἐϋκνήμιδες Ἀχαιοὶ<br/>ὄφρ' εἴπω τά με θυμὸς ἐνὶ στήθεσσι κελεύει.<br/>ὅρκια μὲν Κρονίδης ὑψίζυγος οὐκ ἐτέλεσσεν,<br/>ἀλλὰ κακὰ φρονέων τεκμαίρεται ἀμφοτέροισιν<br/>εἰς ὅ κεν ἢ ὑμεῖς Τροίην εὔπυργον ἕλητε<br/>ἢ αὐτοὶ παρὰ νηυσὶ δαμείετε ποντοπόροισιν.<br/>ὑμῖν δ' ἐν γὰρ ἔασιν ἀριστῆες Παναχαιῶν:<br/>τῶν νῦν ὅν τινα θυμὸς ἐμοὶ μαχέσασθαι ἀνώγει<br/>δεῦρ' ἴτω ἐκ πάντων πρόμος ἔμμεναι Ἕκτορι δίῳ.<br/>ὧδε δὲ μυθέομαι, Ζεὺς δ' ἄμμ' ἐπιμάρτυρος ἔστω:<br/>εἰ μέν κεν ἐμὲ κεῖνος ἕλῃ ταναήκεϊ χαλκῷ,<br/>τεύχεα συλήσας φερέτω κοίλας ἐπὶ νῆας,<br/>σῶμα δὲ οἴκαδ' ἐμὸν δόμεναι πάλιν, ὄφρα πυρός με<br/>Τρῶες καὶ Τρώων ἄλοχοι λελάχωσι θανόντα.<br/>εἰ δέ κ' ἐγὼ τὸν ἕλω, δώῃ δέ μοι εὖχος Ἀπόλλων,<br/>τεύχεα σύλησας οἴσω προτὶ Ἴλιον ἱρήν,<br/>καὶ κρεμόω προτὶ νηὸν Ἀπόλλωνος ἑκάτοιο,<br/>τὸν δὲ νέκυν ἐπὶ νῆας ἐϋσσέλμους ἀποδώσω,<br/>ὄφρά ἑ ταρχύσωσι κάρη κομόωντες Ἀχαιοί,<br/>σῆμά τέ οἱ χεύωσιν ἐπὶ πλατεῖ Ἑλλησπόντῳ.<br/>καί ποτέ τις εἴπῃσι καὶ ὀψιγόνων ἀνθρώπων<br/>νηὶ̈ πολυκλήϊδι πλέων ἐπὶ οἴνοπα πόντον:<br/>ἀνδρὸς μὲν τόδε σῆμα πάλαι κατατεθνηῶτος,<br/>ὅν ποτ' ἀριστεύοντα κατέκτανε φαίδιμος Ἕκτωρ.<br/>ὥς ποτέ τις ἐρέει: τὸ δ' ἐμὸν κλέος οὔ ποτ' ὀλεῖται.<br/>ὣς ἔφαθ', οἱ δ' ἄρα πάντες ἀκὴν ἐγένοντο σιωπῇ:<br/>αἴδεσθεν μὲν ἀνήνασθαι, δεῖσαν δ' ὑποδέχθαι:<br/>ὀψὲ δὲ δὴ Μενέλαος ἀνίστατο καὶ μετέειπε<br/>νείκει ὀνειδίζων, μέγα δὲ στεναχίζετο θυμῷ:<br/>ὤ μοι ἀπειλητῆρες Ἀχαιί̈δες οὐκέτ' Ἀχαιοί:<br/>ἦ μὲν δὴ λώβη τάδε γ' ἔσσεται αἰνόθεν αἰνῶς<br/>εἰ μή τις Δαναῶν νῦν Ἕκτορος ἀντίος εἶσιν.<br/>ἀλλ' ὑμεῖς μὲν πάντες ὕδωρ καὶ γαῖα γένοισθε<br/>ἥμενοι αὖθι ἕκαστοι ἀκήριοι ἀκλεὲς αὔτως:<br/>τῷδε δ' ἐγὼν αὐτὸς θωρήξομαι: αὐτὰρ ὕπερθε<br/>νίκης πείρατ' ἔχονται ἐν ἀθανάτοισι θεοῖσιν.</rtc></ruby><ruby><rtc lang="grc" translate="no">ὣς ἄρα φωνήσας κατεδύσετο τεύχεα καλά.<br/>ἔνθά κέ τοι Μενέλαε φάνη βιότοιο τελευτὴ<br/>Ἕκτορος ἐν παλάμῃσιν, ἐπεὶ πολὺ φέρτερος ἦεν,<br/>εἰ μὴ ἀναί̈ξαντες ἕλον βασιλῆες Ἀχαιῶν,<br/>αὐτός τ' Ἀτρεί̈δης εὐρὺ κρείων Ἀγαμέμνων<br/>δεξιτερῆς ἕλε χειρὸς ἔπος τ' ἔφατ' ἔκ τ' ὀνόμαζεν:<br/>ἀφραίνεις Μενέλαε διοτρεφές, οὐδέ τί σε χρὴ<br/>ταύτης ἀφροσύνης: ἀνὰ δὲ σχέο κηδόμενός περ,<br/>μηδ' ἔθελ' ἐξ ἔριδος σεῦ ἀμείνονι φωτὶ μάχεσθαι<br/>Ἕκτορι Πριαμίδῃ, τόν τε στυγέουσι καὶ ἄλλοι.<br/>καὶ δ' Ἀχιλεὺς τούτῳ γε μάχῃ ἔνι κυδιανείρῃ<br/>ἔρριγ' ἀντιβολῆσαι, ὅ περ σέο πολλὸν ἀμείνων.<br/>ἀλλὰ σὺ μὲν νῦν ἵζευ ἰὼν μετὰ ἔθνος ἑταίρων,<br/>τούτῳ δὲ πρόμον ἄλλον ἀναστήσουσιν Ἀχαιοί.<br/>εἴ περ ἀδειής τ' ἐστὶ καὶ εἰ μόθου ἔστ' ἀκόρητος,<br/>φημί μιν ἀσπασίως γόνυ κάμψειν, αἴ κε φύγῃσι<br/>δηί̈ου ἐκ πολέμοιο καὶ αἰνῆς δηϊοτῆτος.</rtc></ruby><ruby><rtc lang="grc" translate="no">ὣς εἰπὼν παρέπεισεν ἀδελφειοῦ φρένας ἥρως<br/>αἴσιμα παρειπών, ὃ δ' ἐπείθετο: τοῦ μὲν ἔπειτα<br/>γηθόσυνοι θεράποντες ἀπ' ὤμων τεύχε' ἕλοντο:<br/>Νέστωρ δ' Ἀργείοισιν ἀνίστατο καὶ μετέειπεν:<br/>ὢ πόποι ἦ μέγα πένθος Ἀχαιί̈δα γαῖαν ἱκάνει.<br/>ἦ κε μέγ' οἰμώξειε γέρων ἱππηλάτα Πηλεὺς<br/>ἐσθλὸς Μυρμιδόνων βουληφόρος ἠδ' ἀγορητής,<br/>ὅς ποτέ μ' εἰρόμενος μέγ' ἐγήθεεν ᾧ ἐνὶ οἴκῳ<br/>πάντων Ἀργείων ἐρέων γενεήν τε τόκον τε.<br/>τοὺς νῦν εἰ πτώσσοντας ὑφ' Ἕκτορι πάντας ἀκούσαι,<br/>πολλά κεν ἀθανάτοισι φίλας ἀνὰ χεῖρας ἀείραι<br/>θυμὸν ἀπὸ μελέων δῦναι δόμον Ἄϊδος εἴσω.<br/>αἲ γὰρ Ζεῦ τε πάτερ καὶ Ἀθηναίη καὶ Ἄπολλον<br/>ἡβῷμ' ὡς ὅτ' ἐπ' ὠκυρόῳ Κελάδοντι μάχοντο<br/>ἀγρόμενοι Πύλιοί τε καὶ Ἀρκάδες ἐγχεσίμωροι<br/>Φειᾶς πὰρ τείχεσσιν Ἰαρδάνου ἀμφὶ ῥέεθρα.<br/>τοῖσι δ' Ἐρευθαλίων πρόμος ἵστατο ἰσόθεος φὼς<br/>τεύχε' ἔχων ὤμοισιν Ἀρηϊθόοιο ἄνακτος<br/>δίου Ἀρηϊθόου, τὸν ἐπίκλησιν κορυνήτην<br/>ἄνδρες κίκλησκον καλλίζωνοί τε γυναῖκες<br/>οὕνεκ' ἄρ' οὐ τόξοισι μαχέσκετο δουρί τε μακρῷ,<br/>ἀλλὰ σιδηρείῃ κορύνῃ ῥήγνυσκε φάλαγγας.<br/>τὸν Λυκόοργος ἔπεφνε δόλῳ, οὔ τι κράτεί̈ γε,<br/>στεινωπῷ ἐν ὁδῷ ὅθ' ἄρ' οὐ κορύνη οἱ ὄλεθρον<br/>χραῖσμε σιδηρείη: πρὶν γὰρ Λυκόοργος ὑποφθὰς<br/>δουρὶ μέσον περόνησεν, ὃ δ' ὕπτιος οὔδει ἐρείσθη:<br/>τεύχεα δ' ἐξενάριξε, τά οἱ πόρε χάλκεος Ἄρης.<br/>καὶ τὰ μὲν αὐτὸς ἔπειτα φόρει μετὰ μῶλον Ἄρηος:<br/>αὐτὰρ ἐπεὶ Λυκόοργος ἐνὶ μεγάροισιν ἐγήρα,<br/>δῶκε δ' Ἐρευθαλίωνι φίλῳ θεράποντι φορῆναι:<br/>τοῦ ὅ γε τεύχε' ἔχων προκαλίζετο πάντας ἀρίστους.<br/>οἳ δὲ μάλ' ἐτρόμεον καὶ ἐδείδισαν, οὐδέ τις ἔτλη:<br/>ἀλλ' ἐμὲ θυμὸς ἀνῆκε πολυτλήμων πολεμίζειν<br/>θάρσεϊ ᾧ: γενεῇ δὲ νεώτατος ἔσκον ἁπάντων:<br/>καὶ μαχόμην οἱ ἐγώ, δῶκεν δέ μοι εὖχος Ἀθήνη.<br/>τὸν δὴ μήκιστον καὶ κάρτιστον κτάνον ἄνδρα:<br/>πολλὸς γάρ τις ἔκειτο παρήορος ἔνθα καὶ ἔνθα.<br/>εἴθ' ὣς ἡβώοιμι, βίη δέ μοι ἔμπεδος εἴη:<br/>τώ κε τάχ' ἀντήσειε μάχης κορυθαίολος Ἕκτωρ.<br/>ὑμέων δ' οἵ περ ἔασιν ἀριστῆες Παναχαιῶν<br/>οὐδ' οἳ προφρονέως μέμαθ' Ἕκτορος ἀντίον ἐλθεῖν.</rtc></ruby><ruby><rtc lang="grc" translate="no">ὣς νείκεσσ' ὃ γέρων, οἳ δ' ἐννέα πάντες ἀνέσταν.<br/>ὦρτο πολὺ πρῶτος μὲν ἄναξ ἀνδρῶν Ἀγαμέμνων,<br/>τῷ δ' ἐπὶ Τυδεί̈δης ὦρτο κρατερὸς Διομήδης,<br/>τοῖσι δ' ἐπ' Αἴαντες θοῦριν ἐπιειμένοι ἀλκήν,<br/>τοῖσι δ' ἐπ' Ἰδομενεὺς καὶ ὀπάων Ἰδομενῆος<br/>Μηριόνης ἀτάλαντος Ἐνυαλίῳ ἀνδρειφόντῃ,<br/>τοῖσι δ' ἐπ' Εὐρύπυλος Εὐαίμονος ἀγλαὸς υἱός,<br/>ἂν δὲ Θόας Ἀνδραιμονίδης καὶ δῖος Ὀδυσσεύς:<br/>πάντες ἄρ' οἵ γ' ἔθελον πολεμίζειν Ἕκτορι δίῳ.<br/>τοῖς δ' αὖτις μετέειπε Γερήνιος ἱππότα Νέστωρ:<br/>κλήρῳ νῦν πεπάλασθε διαμπερὲς ὅς κε λάχῃσιν:<br/>οὗτος γὰρ δὴ ὀνήσει ἐϋκνήμιδας Ἀχαιούς,<br/>καὶ δ' αὐτὸς ὃν θυμὸν ὀνήσεται αἴ κε φύγῃσι<br/>δηί̈ου ἐκ πολέμοιο καὶ αἰνῆς δηϊοτῆτος.</rtc></ruby><ruby><rtc lang="grc" translate="no">ὣς ἔφαθ', οἳ δὲ κλῆρον ἐσημήναντο ἕκαστος,<br/>ἐν δ' ἔβαλον κυνέῃ Ἀγαμέμνονος Ἀτρεί̈δαο.<br/>λαοὶ δ' ἠρήσαντο, θεοῖσι δὲ χεῖρας ἀνέσχον:<br/>ὧδε δέ τις εἴπεσκεν ἰδὼν εἰς οὐρανὸν εὐρύν:<br/>Ζεῦ πάτερ ἢ Αἴαντα λαχεῖν, ἢ Τυδέος υἱόν,<br/>ἢ αὐτὸν βασιλῆα πολυχρύσοιο Μυκήνης.</rtc></ruby><ruby><rtc lang="grc" translate="no">ὣς ἄρ' ἔφαν, πάλλεν δὲ Γερήνιος ἱππότα Νέστωρ,<br/>ἐκ δ' ἔθορε κλῆρος κυνέης ὃν ἄρ' ἤθελον αὐτοὶ<br/>Αἴαντος: κῆρυξ δὲ φέρων ἀν' ὅμιλον ἁπάντῃ<br/>δεῖξ' ἐνδέξια πᾶσιν ἀριστήεσσιν Ἀχαιῶν.<br/>οἳ δ' οὐ γιγνώσκοντες ἀπηνήναντο ἕκαστος.<br/>ἀλλ' ὅτε δὴ τὸν ἵκανε φέρων ἀν' ὅμιλον ἁπάντῃ<br/>ὅς μιν ἐπιγράψας κυνέῃ βάλε φαίδιμος Αἴας,<br/>ἤτοι ὑπέσχεθε χεῖρ', ὃ δ' ἄρ' ἔμβαλεν ἄγχι παραστάς,<br/>γνῶ δὲ κλήρου σῆμα ἰδών, γήθησε δὲ θυμῷ.<br/>τὸν μὲν πὰρ πόδ' ἑὸν χαμάδις βάλε φώνησέν τε:<br/>ὦ φίλοι ἤτοι κλῆρος ἐμός, χαίρω δὲ καὶ αὐτὸς<br/>θυμῷ, ἐπεὶ δοκέω νικησέμεν Ἕκτορα δῖον.<br/>ἀλλ' ἄγετ' ὄφρ' ἂν ἐγὼ πολεμήϊα τεύχεα δύω,<br/>τόφρ' ὑμεῖς εὔχεσθε Διὶ Κρονίωνι ἄνακτι<br/>σιγῇ ἐφ' ὑμείων ἵνα μὴ Τρῶές γε πύθωνται,<br/>ἠὲ καὶ ἀμφαδίην, ἐπεὶ οὔ τινα δείδιμεν ἔμπης:<br/>οὐ γάρ τίς με βίῃ γε ἑκὼν ἀέκοντα δίηται<br/>οὐδέ τι ἰδρείῃ, ἐπεὶ οὐδ' ἐμὲ νήϊδά γ' οὕτως<br/>ἔλπομαι ἐν Σαλαμῖνι γενέσθαι τε τραφέμεν τε.</rtc></ruby><ruby><rtc lang="grc" translate="no">ὣς ἔφαθ', οἳ δ' εὔχοντο Διὶ Κρονίωνι ἄνακτι:<br/>ὧδε δέ τις εἴπεσκεν ἰδὼν εἰς οὐρανὸν εὐρύν:<br/>Ζεῦ πάτερ Ἴδηθεν μεδέων κύδιστε μέγιστε<br/>δὸς νίκην Αἴαντι καὶ ἀγλαὸν εὖχος ἀρέσθαι:<br/>εἰ δὲ καὶ Ἕκτορά περ φιλέεις καὶ κήδεαι αὐτοῦ,<br/>ἴσην ἀμφοτέροισι βίην καὶ κῦδος ὄπασσον.</rtc></ruby><ruby><rtc lang="grc" translate="no">ὣς ἄρ' ἔφαν, Αἴας δὲ κορύσσετο νώροπι χαλκῷ.<br/>αὐτὰρ ἐπεὶ δὴ πάντα περὶ χροὶ̈ ἕσσατο τεύχεα,<br/>σεύατ' ἔπειθ' οἷός τε πελώριος ἔρχεται Ἄρης,<br/>ὅς τ' εἶσιν πόλεμον δὲ μετ' ἀνέρας οὕς τε Κρονίων<br/>θυμοβόρου ἔριδος μένεϊ ξυνέηκε μάχεσθαι.<br/>τοῖος ἄρ' Αἴας ὦρτο πελώριος ἕρκος Ἀχαιῶν<br/>μειδιόων βλοσυροῖσι προσώπασι: νέρθε δὲ ποσσὶν<br/>ἤϊε μακρὰ βιβάς, κραδάων δολιχόσκιον ἔγχος.<br/>τὸν δὲ καὶ Ἀργεῖοι μὲν ἐγήθεον εἰσορόωντες,<br/>Τρῶας δὲ τρόμος αἰνὸς ὑπήλυθε γυῖα ἕκαστον,<br/>Ἕκτορί τ' αὐτῷ θυμὸς ἐνὶ στήθεσσι πάτασσεν:<br/>ἀλλ' οὔ πως ἔτι εἶχεν ὑποτρέσαι οὐδ' ἀναδῦναι<br/>ἂψ λαῶν ἐς ὅμιλον, ἐπεὶ προκαλέσσατο χάρμῃ.<br/>Αἴας δ' ἐγγύθεν ἦλθε φέρων σάκος ἠύ̈τε πύργον<br/>χάλκεον ἑπταβόειον, ὅ οἱ Τυχίος κάμε τεύχων<br/>σκυτοτόμων ὄχ' ἄριστος Ὕλῃ ἔνι οἰκία ναίων,<br/>ὅς οἱ ἐποίησεν σάκος αἰόλον ἑπταβόειον<br/>ταύρων ζατρεφέων, ἐπὶ δ' ὄγδοον ἤλασε χαλκόν.<br/>τὸ πρόσθε στέρνοιο φέρων Τελαμώνιος Αἴας<br/>στῆ ῥα μάλ' Ἕκτορος ἐγγύς, ἀπειλήσας δὲ προσηύδα:<br/>Ἕκτορ νῦν μὲν δὴ σάφα εἴσεαι οἰόθεν οἶος<br/>οἷοι καὶ Δαναοῖσιν ἀριστῆες μετέασι<br/>καὶ μετ' Ἀχιλλῆα ῥηξήνορα θυμολέοντα.<br/>ἀλλ' ὃ μὲν ἐν νήεσσι κορωνίσι ποντοπόροισι<br/>κεῖτ' ἀπομηνίσας Ἀγαμέμνονι ποιμένι λαῶν:<br/>ἡμεῖς δ' εἰμὲν τοῖοι οἳ ἂν σέθεν ἀντιάσαιμεν<br/>καὶ πολέες: ἀλλ' ἄρχε μάχης ἠδὲ πτολέμοιο.</rtc></ruby><ruby><rtc lang="grc" translate="no">τὸν δ' αὖτε προσέειπε μέγας κορυθαίολος Ἕκτωρ:<br/>Αἶαν διογενὲς Τελαμώνιε κοίρανε λαῶν<br/>μή τί μευ ἠύ̈τε παιδὸς ἀφαυροῦ πειρήτιζε<br/>ἠὲ γυναικός, ἣ οὐκ οἶδεν πολεμήϊα ἔργα.<br/>αὐτὰρ ἐγὼν εὖ οἶδα μάχας τ' ἀνδροκτασίας τε:<br/>οἶδ' ἐπὶ δεξιά, οἶδ' ἐπ' ἀριστερὰ νωμῆσαι βῶν<br/>ἀζαλέην, τό μοι ἔστι ταλαύρινον πολεμίζειν:<br/>οἶδα δ' ἐπαί̈ξαι μόθον ἵππων ὠκειάων:<br/>οἶδα δ' ἐνὶ σταδίῃ δηί̈ῳ μέλπεσθαι Ἄρηϊ.<br/>ἀλλ' οὐ γάρ σ' ἐθέλω βαλέειν τοιοῦτον ἐόντα<br/>λάθρῃ ὀπιπεύσας, ἀλλ' ἀμφαδόν, αἴ κε τύχωμι.<br/>ἦ ῥα, καὶ ἀμπεπαλὼν προί̈ει δολιχόσκιον ἔγχος,<br/>καὶ βάλεν Αἴαντος δεινὸν σάκος ἑπταβόειον<br/>ἀκρότατον κατὰ χαλκόν, ὃς ὄγδοος ἦεν ἐπ' αὐτῷ.<br/>ἓξ δὲ διὰ πτύχας ἦλθε δαί̈ζων χαλκὸς ἀτειρής,<br/>ἐν τῇ δ' ἑβδομάτῃ ῥινῷ σχέτο: δεύτερος αὖτε<br/>Αἴας διογενὴς προί̈ει δολιχόσκιον ἔγχος,<br/>καὶ βάλε Πριαμίδαο κατ' ἀσπίδα πάντοσ' ἐί̈σην.<br/>διὰ μὲν ἀσπίδος ἦλθε φαεινῆς ὄβριμον ἔγχος,<br/>καὶ διὰ θώρηκος πολυδαιδάλου ἠρήρειστο:<br/>ἀντικρὺ δὲ παραὶ λαπάρην διάμησε χιτῶνα<br/>ἔγχος: ὃ δ' ἐκλίνθη καὶ ἀλεύατο κῆρα μέλαιναν.<br/>τὼ δ' ἐκσπασσαμένω δολίχ' ἔγχεα χερσὶν ἅμ' ἄμφω<br/>σύν ῥ' ἔπεσον λείουσιν ἐοικότες ὠμοφάγοισιν<br/>ἢ συσὶ κάπροισιν, τῶν τε σθένος οὐκ ἀλαπαδνόν.<br/>Πριαμίδης μὲν ἔπειτα μέσον σάκος οὔτασε δουρί,<br/>οὐδ' ἔρρηξεν χαλκός, ἀνεγνάμφθη δέ οἱ αἰχμή.<br/>Αἴας δ' ἀσπίδα νύξεν ἐπάλμενος: ἣ δὲ διαπρὸ<br/>ἤλυθεν ἐγχείη, στυφέλιξε δέ μιν μεμαῶτα,<br/>τμήδην δ' αὐχέν' ἐπῆλθε, μέλαν δ' ἀνεκήκιεν αἷμα,<br/>ἀλλ' οὐδ' ὧς ἀπέληγε μάχης κορυθαίολος Ἕκτωρ,<br/>ἀλλ' ἀναχασσάμενος λίθον εἵλετο χειρὶ παχείῃ<br/>κείμενον ἐν πεδίῳ μέλανα τρηχύν τε μέγαν τε:<br/>τῷ βάλεν Αἴαντος δεινὸν σάκος ἑπταβόειον<br/>μέσσον ἐπομφάλιον: περιήχησεν δ' ἄρα χαλκός.<br/>δεύτερος αὖτ' Αἴας πολὺ μείζονα λᾶαν ἀείρας<br/>ἧκ' ἐπιδινήσας, ἐπέρεισε δὲ ἶν' ἀπέλεθρον,<br/>εἴσω δ' ἀσπίδ' ἔαξε βαλὼν μυλοειδέϊ πέτρῳ,<br/>βλάψε δέ οἱ φίλα γούναθ': ὃ δ' ὕπτιος ἐξετανύσθη<br/>ἀσπίδι ἐγχριμφθείς: τὸν δ' αἶψ' ὤρθωσεν Ἀπόλλων.<br/>καί νύ κε δὴ ξιφέεσσ' αὐτοσχεδὸν οὐτάζοντο,<br/>εἰ μὴ κήρυκες Διὸς ἄγγελοι ἠδὲ καὶ ἀνδρῶν<br/>ἦλθον, ὃ μὲν Τρώων, ὃ δ' Ἀχαιῶν χαλκοχιτώνων,<br/>Ταλθύβιός τε καὶ Ἰδαῖος πεπνυμένω ἄμφω:<br/>μέσσῳ δ' ἀμφοτέρων σκῆπτρα σχέθον, εἶπέ τε μῦθον<br/>κῆρυξ Ἰδαῖος πεπνυμένα μήδεα εἰδώς:<br/>μηκέτι παῖδε φίλω πολεμίζετε μηδὲ μάχεσθον:<br/>ἀμφοτέρω γὰρ σφῶϊ φιλεῖ νεφεληγερέτα Ζεύς,<br/>ἄμφω δ' αἰχμητά: τό γε δὴ καὶ ἴδμεν ἅπαντες.<br/>νὺξ δ' ἤδη τελέθει: ἀγαθὸν καὶ νυκτὶ πιθέσθαι.</rtc></ruby><ruby><rtc lang="grc" translate="no">τὸν δ' ἀπαμειβόμενος προσέφη Τελαμώνιος Αἴας:<br/>Ἰδαῖ' Ἕκτορα ταῦτα κελεύετε μυθήσασθαι:<br/>αὐτὸς γὰρ χάρμῃ προκαλέσσατο πάντας ἀρίστους.<br/>ἀρχέτω: αὐτὰρ ἐγὼ μάλα πείσομαι ᾗ περ ἂν οὗτος.</rtc></ruby><ruby><rtc lang="grc" translate="no">τὸν δ' αὖτε προσέειπε μέγας κορυθαίολος Ἕκτωρ:<br/>Αἶαν ἐπεί τοι δῶκε θεὸς μέγεθός τε βίην τε<br/>καὶ πινυτήν, περὶ δ' ἔγχει Ἀχαιῶν φέρτατός ἐσσι,<br/>νῦν μὲν παυσώμεσθα μάχης καὶ δηϊοτῆτος<br/>σήμερον: ὕστερον αὖτε μαχησόμεθ' εἰς ὅ κε δαίμων<br/>ἄμμε διακρίνῃ, δώῃ δ' ἑτέροισί γε νίκην.<br/>νὺξ δ' ἤδη τελέθει: ἀγαθὸν καὶ νυκτὶ πιθέσθαι,<br/>ὡς σύ τ' ἐϋφρήνῃς πάντας παρὰ νηυσὶν Ἀχαιούς,<br/>σούς τε μάλιστα ἔτας καὶ ἑταίρους, οἵ τοι ἔασιν:<br/>αὐτὰρ ἐγὼ κατὰ ἄστυ μέγα Πριάμοιο ἄνακτος<br/>Τρῶας ἐϋφρανέω καὶ Τρῳάδας ἑλκεσιπέπλους,<br/>αἵ τέ μοι εὐχόμεναι θεῖον δύσονται ἀγῶνα.<br/>δῶρα δ' ἄγ' ἀλλήλοισι περικλυτὰ δώομεν ἄμφω,<br/>ὄφρά τις ὧδ' εἴπῃσιν Ἀχαιῶν τε Τρώων τε:<br/>ἠμὲν ἐμαρνάσθην ἔριδος πέρι θυμοβόροιο,<br/>ἠδ' αὖτ' ἐν φιλότητι διέτμαγεν ἀρθμήσαντε.</rtc></ruby><ruby><rtc lang="grc" translate="no">ὣς ἄρα φωνήσας δῶκε ξίφος ἀργυρόηλον<br/>σὺν κολεῷ τε φέρων καὶ ἐϋτμήτῳ τελαμῶνι:<br/>Αἴας δὲ ζωστῆρα δίδου φοίνικι φαεινόν.<br/>τὼ δὲ διακρινθέντε ὃ μὲν μετὰ λαὸν Ἀχαιῶν<br/>ἤϊ', ὃ δ' ἐς Τρώων ὅμαδον κίε: τοὶ δὲ χάρησαν,<br/>ὡς εἶδον ζωόν τε καὶ ἀρτεμέα προσιόντα,<br/>Αἴαντος προφυγόντα μένος καὶ χεῖρας ἀάπτους:<br/>καί ῥ' ἦγον προτὶ ἄστυ ἀελπτέοντες σόον εἶναι.<br/>Αἴαντ' αὖθ' ἑτέρωθεν ἐϋκνήμιδες Ἀχαιοὶ<br/>εἰς Ἀγαμέμνονα δῖον ἄγον κεχαρηότα νίκῃ.<br/>οἳ δ' ὅτε δὴ κλισίῃσιν ἐν Ἀτρεί̈δαο γένοντο,<br/>τοῖσι δὲ βοῦν ἱέρευσεν ἄναξ ἀνδρῶν Ἀγαμέμνων<br/>ἄρσενα πενταέτηρον ὑπερμενέϊ Κρονίωνι.<br/>τὸν δέρον ἀμφί θ' ἕπον, καί μιν διέχευαν ἅπαντα,<br/>μίστυλλόν τ' ἄρ' ἐπισταμένως πεῖράν τ' ὀβελοῖσιν,<br/>ὄπτησάν τε περιφραδέως, ἐρύσαντό τε πάντα.<br/>αὐτὰρ ἐπεὶ παύσαντο πόνου τετύκοντό τε δαῖτα,<br/>δαίνυντ', οὐδέ τι θυμὸς ἐδεύετο δαιτὸς ἐί̈σης:<br/>νώτοισιν δ' Αἴαντα διηνεκέεσσι γέραιρεν<br/>ἥρως Ἀτρεί̈δης εὐρὺ κρείων Ἀγαμέμνων.<br/>αὐτὰρ ἐπεὶ πόσιος καὶ ἐδητύος ἐξ ἔρον ἕντο,<br/>τοῖς ὁ γέρων πάμπρωτος ὑφαίνειν ἤρχετο μῆτιν<br/>Νέστωρ, οὗ καὶ πρόσθεν ἀρίστη φαίνετο βουλή:<br/>ὅ σφιν ἐϋφρονέων ἀγορήσατο καὶ μετέειπεν:<br/>Ἀτρεί̈δη τε καὶ ἄλλοι ἀριστῆες Παναχαιῶν,<br/>πολλοὶ γὰρ τεθνᾶσι κάρη κομόωντες Ἀχαιοί,<br/>τῶν νῦν αἷμα κελαινὸν ἐύ̈ρροον ἀμφὶ Σκάμανδρον<br/>ἐσκέδασ' ὀξὺς Ἄρης, ψυχαὶ δ' Ἄϊδος δὲ κατῆλθον:<br/>τώ σε χρὴ πόλεμον μὲν ἅμ' ἠοῖ παῦσαι Ἀχαιῶν,<br/>αὐτοὶ δ' ἀγρόμενοι κυκλήσομεν ἐνθάδε νεκροὺς<br/>βουσὶ καὶ ἡμιόνοισιν: ἀτὰρ κατακήομεν αὐτοὺς<br/>τυτθὸν ἀπὸ πρὸ νεῶν, ὥς κ' ὀστέα παισὶν ἕκαστος<br/>οἴκαδ' ἄγῃ ὅτ' ἂν αὖτε νεώμεθα πατρίδα γαῖαν.<br/>τύμβον δ' ἀμφὶ πυρὴν ἕνα χεύομεν ἐξαγαγόντες<br/>ἄκριτον ἐκ πεδίου: ποτὶ δ' αὐτὸν δείμομεν ὦκα<br/>πύργους ὑψηλοὺς εἶλαρ νηῶν τε καὶ αὐτῶν.<br/>ἐν δ' αὐτοῖσι πύλας ποιήσομεν εὖ ἀραρυίας,<br/>ὄφρα δι' αὐτάων ἱππηλασίη ὁδὸς εἴη:<br/>ἔκτοσθεν δὲ βαθεῖαν ὀρύξομεν ἐγγύθι τάφρον,<br/>ἥ χ' ἵππον καὶ λαὸν ἐρυκάκοι ἀμφὶς ἐοῦσα,<br/>μή ποτ' ἐπιβρίσῃ πόλεμος Τρώων ἀγερώχων.</rtc></ruby><ruby><rtc lang="grc" translate="no">ὣς ἔφαθ', οἳ δ' ἄρα πάντες ἐπῄνησαν βασιλῆες.<br/>Τρώων αὖτ' ἀγορὴ γένετ' Ἰλίου ἐν πόλει ἄκρῃ<br/>δεινὴ τετρηχυῖα, παρὰ Πριάμοιο θύρῃσι:<br/>τοῖσιν δ' Ἀντήνωρ πεπνυμένος ἦρχ' ἀγορεύειν:<br/>κέκλυτέ μευ Τρῶες καὶ Δάρδανοι ἠδ' ἐπίκουροι,<br/>ὄφρ' εἴπω τά με θυμὸς ἐνὶ στήθεσσι κελεύει.<br/>δεῦτ' ἄγετ' Ἀργείην Ἑλένην καὶ κτήμαθ' ἅμ' αὐτῇ<br/>δώομεν Ἀτρεί̈δῃσιν ἄγειν: νῦν δ' ὅρκια πιστὰ<br/>ψευσάμενοι μαχόμεσθα: τὼ οὔ νύ τι κέρδιον ἡμῖν<br/>ἔλπομαι ἐκτελέεσθαι, ἵνα μὴ ῥέξομεν ὧδε.<br/>ἤτοι ὅ γ' ὣς εἰπὼν κατ' ἄρ' ἕζετο: τοῖσι δ' ἀνέστη<br/>δῖος Ἀλέξανδρος Ἑλένης πόσις ἠϋκόμοιο,<br/>ὅς μιν ἀμειβόμενος ἔπεα πτερόεντα προσηύδα:<br/>Ἀντῆνορ σὺ μὲν οὐκέτ' ἐμοὶ φίλα ταῦτ' ἀγορεύεις:<br/>οἶσθα καὶ ἄλλον μῦθον ἀμείνονα τοῦδε νοῆσαι.<br/>εἰ δ' ἐτεὸν δὴ τοῦτον ἀπὸ σπουδῆς ἀγορεύεις,<br/>ἐξ ἄρα δή τοι ἔπειτα θεοὶ φρένας ὤλεσαν αὐτοί.<br/>αὐτὰρ ἐγὼ Τρώεσσι μεθ' ἱπποδάμοις ἀγορεύσω:<br/>ἀντικρὺ δ' ἀπόφημι γυναῖκα μὲν οὐκ ἀποδώσω:<br/>κτήματα δ' ὅσσ' ἀγόμην ἐξ Ἄργεος ἡμέτερον δῶ<br/>πάντ' ἐθέλω δόμεναι καὶ οἴκοθεν ἄλλ' ἐπιθεῖναι.</rtc></ruby><ruby><rtc lang="grc" translate="no">ἤτοι ὅ γ' ὣς εἰπὼν κατ' ἄρ' ἕζετο: τοῖσι δ' ἀνέστη<br/>Δαρδανίδης Πρίαμος, θεόφιν μήστωρ ἀτάλαντος,<br/>ὅ σφιν ἐϋφρονέων ἀγορήσατο καὶ μετέειπε:<br/>κέκλυτέ μευ Τρῶες καὶ Δάρδανοι ἠδ' ἐπίκουροι,<br/>ὄφρ' εἴπω τά με θυμὸς ἐνὶ στήθεσσι κελεύει.<br/>νῦν μὲν δόρπον ἕλεσθε κατὰ πτόλιν ὡς τὸ πάρος περ,<br/>καὶ φυλακῆς μνήσασθε καὶ ἐγρήγορθε ἕκαστος:<br/>ἠῶθεν δ' Ἰδαῖος ἴτω κοίλας ἐπὶ νῆας<br/>εἰπέμεν Ἀτρεί̈δῃς Ἀγαμέμνονι καὶ Μενελάῳ<br/>μῦθον Ἀλεξάνδροιο, τοῦ εἵνεκα νεῖκος ὄρωρε:<br/>καὶ δὲ τόδ' εἰπέμεναι πυκινὸν ἔπος, αἴ κ' ἐθέλωσι<br/>παύσασθαι πολέμοιο δυσηχέος, εἰς ὅ κε νεκροὺς<br/>κήομεν: ὕστερον αὖτε μαχησόμεθ' εἰς ὅ κε δαίμων<br/>ἄμμε διακρίνῃ, δώῃ δ' ἑτέροισί γε νίκην.</rtc></ruby><ruby><rtc lang="grc" translate="no">ὣς ἔφαθ', οἳ δ' ἄρα τοῦ μάλα μὲν κλύον ἠδ' ἐπίθοντο:<br/>δόρπον ἔπειθ' εἵλοντο κατὰ στρατὸν ἐν τελέεσσιν:<br/>ἠῶθεν δ' Ἰδαῖος ἔβη κοίλας ἐπὶ νῆας:<br/>τοὺς δ' εὗρ' εἰν ἀγορῇ Δαναοὺς θεράποντας Ἄρηος<br/>νηὶ̈ πάρα πρύμνῃ Ἀγαμέμνονος: αὐτὰρ ὃ τοῖσι<br/>στὰς ἐν μέσσοισιν μετεφώνεεν ἠπύτα κῆρυξ:<br/>Ἀτρεί̈δη τε καὶ ἄλλοι ἀριστῆες Παναχαιῶν<br/>ἠνώγει Πρίαμός τε καὶ ἄλλοι Τρῶες ἀγαυοὶ<br/>εἰπεῖν, αἴ κέ περ ὔμμι φίλον καὶ ἡδὺ γένοιτο,<br/>μῦθον Ἀλεξάνδροιο, τοῦ εἵνεκα νεῖκος ὄρωρε:<br/>κτήματα μὲν ὅσ' Ἀλέξανδρος κοίλῃς ἐνὶ νηυσὶν<br/>ἠγάγετο Τροίηνδ': ὡς πρὶν ὤφελλ' ἀπολέσθαι:<br/>πάντ' ἐθέλει δόμεναι καὶ οἴκοθεν ἄλλ' ἐπιθεῖναι:<br/>κουριδίην δ' ἄλοχον Μενελάου κυδαλίμοιο<br/>οὔ φησιν δώσειν: ἦ μὴν Τρῶές γε κέλονται.<br/>καὶ δὲ τόδ' ἠνώγεον εἰπεῖν ἔπος αἴ κ' ἐθέλητε<br/>παύσασθαι πολέμοιο δυσηχέος εἰς ὅ κε νεκροὺς<br/>κήομεν: ὕστερον αὖτε μαχησόμεθ' εἰς ὅ κε δαίμων<br/>ἄμμε διακρίνῃ, δώῃ δ' ἑτέροισί γε νίκην.<br/>ὣς ἔφαθ', οἳ δ' ἄρα πάντες ἀκὴν ἐγένοντο σιωπῇ:<br/>ὀψὲ δὲ δὴ μετέειπε βοὴν ἀγαθὸς Διομήδης:<br/>μήτ' ἄρ τις νῦν κτήματ' Ἀλεξάνδροιο δεχέσθω<br/>μήθ' Ἑλένην: γνωτὸν δὲ καὶ ὃς μάλα νήπιός ἐστιν<br/>ὡς ἤδη Τρώεσσιν ὀλέθρου πείρατ' ἐφῆπται.</rtc></ruby><ruby><rtc lang="grc" translate="no">ὣς ἔφαθ', οἳ δ' ἄρα πάντες ἐπίαχον υἷες Ἀχαιῶν<br/>μῦθον ἀγασσάμενοι Διομήδεος ἱπποδάμοιο:<br/>καὶ τότ' ἄρ' Ἰδαῖον προσέφη κρείων Ἀγαμέμνων:<br/>Ἰδαῖ' ἤτοι μῦθον Ἀχαιῶν αὐτὸς ἀκούεις<br/>ὥς τοι ὑποκρίνονται: ἐμοὶ δ' ἐπιανδάνει οὕτως<br/>ἀμφὶ δὲ νεκροῖσιν κατακαιέμεν οὔ τι μεγαίρω:<br/>οὐ γάρ τις φειδὼ νεκύων κατατεθνηώτων<br/>γίγνετ' ἐπεί κε θάνωσι πυρὸς μειλισσέμεν ὦκα.<br/>ὅρκια δὲ Ζεὺς ἴστω ἐρίγδουπος πόσις Ἥρης.</rtc></ruby><ruby><rtc lang="grc" translate="no">ὣς εἰπὼν τὸ σκῆπτρον ἀνέσχεθε πᾶσι θεοῖσιν,<br/>ἄψορρον δ' Ἰδαῖος ἔβη προτὶ Ἴλιον ἱρήν.<br/>οἳ δ' ἕατ' εἰν ἀγορῇ Τρῶες καὶ Δαρδανίωνες<br/>πάντες ὁμηγερέες, ποτιδέγμενοι ὁππότ' ἄρ' ἔλθοι<br/>Ἰδαῖος: ὃ δ' ἄρ' ἦλθε καὶ ἀγγελίην ἀπέειπε<br/>στὰς ἐν μέσσοισιν: τοὶ δ' ὁπλίζοντο μάλ' ὦκα,<br/>ἀμφότερον νέκυάς τ' ἀγέμεν ἕτεροι δὲ μεθ' ὕλην:<br/>Ἀργεῖοι δ' ἑτέρωθεν ἐϋσσέλμων ἀπὸ νηῶν<br/>ὀτρύνοντο νέκυς τ' ἀγέμεν, ἕτεροι δὲ μεθ' ὕλην.</rtc></ruby><ruby><rtc lang="grc" translate="no">Ἠέλιος μὲν ἔπειτα νέον προσέβαλλεν ἀρούρας<br/>ἐξ ἀκαλαρρείταο βαθυρρόου Ὠκεανοῖο<br/>οὐρανὸν εἰσανιών: οἳ δ' ἤντεον ἀλλήλοισιν.<br/>ἔνθα διαγνῶναι χαλεπῶς ἦν ἄνδρα ἕκαστον:<br/>ἀλλ' ὕδατι νίζοντες ἄπο βρότον αἱματόεντα<br/>δάκρυα θερμὰ χέοντες ἀμαξάων ἐπάειραν.<br/>οὐδ' εἴα κλαίειν Πρίαμος μέγας: οἳ δὲ σιωπῇ<br/>νεκροὺς πυρκαϊῆς ἐπινήνεον ἀχνύμενοι κῆρ,<br/>ἐν δὲ πυρὶ πρήσαντες ἔβαν προτὶ Ἴλιον ἱρήν.<br/>ὣς δ' αὔτως ἑτέρωθεν ἐϋκνήμιδες Ἀχαιοὶ<br/>νεκροὺς πυρκαϊῆς ἐπινήνεον ἀχνύμενοι κῆρ,<br/>ἐν δὲ πυρὶ πρήσαντες ἔβαν κοίλας ἐπὶ νῆας.</rtc></ruby><ruby><rtc lang="grc" translate="no">ἦμος δ' οὔτ' ἄρ πω ἠώς, ἔτι δ' ἀμφιλύκη νύξ,<br/>τῆμος ἄρ' ἀμφὶ πυρὴν κριτὸς ἔγρετο λαὸς Ἀχαιῶν,<br/>τύμβον δ' ἀμφ' αὐτὴν ἕνα ποίεον ἐξαγαγόντες<br/>ἄκριτον ἐκ πεδίου, ποτὶ δ' αὐτὸν τεῖχος ἔδειμαν<br/>πύργους θ' ὑψηλούς, εἶλαρ νηῶν τε καὶ αὐτῶν.<br/>ἐν δ' αὐτοῖσι πύλας ἐνεποίεον εὖ ἀραρυίας,<br/>ὄφρα δι' αὐτάων ἱππηλασίη ὁδὸς εἴη:<br/>ἔκτοσθεν δὲ βαθεῖαν ἐπ' αὐτῷ τάφρον ὄρυξαν<br/>εὐρεῖαν μεγάλην, ἐν δὲ σκόλοπας κατέπηξαν.<br/>ὣς οἳ μὲν πονέοντο κάρη κομόωντες Ἀχαιοί:<br/>οἳ δὲ θεοὶ πὰρ Ζηνὶ καθήμενοι ἀστεροπητῇ<br/>θηεῦντο μέγα ἔργον Ἀχαιῶν χαλκοχιτώνων.<br/>τοῖσι δὲ μύθων ἦρχε Ποσειδάων ἐνοσίχθων:<br/>Ζεῦ πάτερ, ἦ ῥά τίς ἐστι βροτῶν ἐπ' ἀπείρονα γαῖαν<br/>ὅς τις ἔτ' ἀθανάτοισι νόον καὶ μῆτιν ἐνίψει;<br/>οὐχ ὁράᾳς ὅτι δ' αὖτε κάρη κομόωντες Ἀχαιοὶ<br/>τεῖχος ἐτειχίσσαντο νεῶν ὕπερ, ἀμφὶ δὲ τάφρον<br/>ἤλασαν, οὐδὲ θεοῖσι δόσαν κλειτὰς ἑκατόμβας;<br/>τοῦ δ' ἤτοι κλέος ἔσται ὅσον τ' ἐπικίδναται ἠώς:<br/>τοῦ δ' ἐπιλήσονται τὸ ἐγὼ καὶ Φοῖβος Ἀπόλλων<br/>ἥρῳ Λαομέδοντι πολίσσαμεν ἀθλήσαντε.</rtc></ruby><ruby><rtc lang="grc" translate="no">τὸν δὲ μέγ' ὀχθήσας προσέφη νεφεληγερέτα Ζεύς:<br/>ὢ πόποι ἐννοσίγαι' εὐρυσθενές, οἷον ἔειπες.<br/>ἄλλός κέν τις τοῦτο θεῶν δείσειε νόημα,<br/>ὃς σέο πολλὸν ἀφαυρότερος χεῖράς τε μένος τε:<br/>σὸν δ' ἤτοι κλέος ἔσται ὅσον τ' ἐπικίδναται ἠώς.<br/>ἄγρει μὰν ὅτ' ἂν αὖτε κάρη κομόωντες Ἀχαιοὶ<br/>οἴχωνται σὺν νηυσὶ φίλην ἐς πατρίδα γαῖαν<br/>τεῖχος ἀναρρήξας τὸ μὲν εἰς ἅλα πᾶν καταχεῦαι,<br/>αὖτις δ' ἠϊόνα μεγάλην ψαμάθοισι καλύψαι,<br/>ὥς κέν τοι μέγα τεῖχος ἀμαλδύνηται Ἀχαιῶν.</rtc></ruby><ruby><rtc lang="grc" translate="no">ὣς οἳ μὲν τοιαῦτα πρὸς ἀλλήλους ἀγόρευον,<br/>δύσετο δ' ἠέλιος, τετέλεστο δὲ ἔργον Ἀχαιῶν,<br/>βουφόνεον δὲ κατὰ κλισίας καὶ δόρπον ἕλοντο.<br/>νῆες δ' ἐκ Λήμνοιο παρέσταν οἶνον ἄγουσαι<br/>πολλαί, τὰς προέηκεν Ἰησονίδης Εὔνηος,<br/>τόν ῥ' ἔτεχ' Ὑψιπύλη ὑπ' Ἰήσονι ποιμένι λαῶν.<br/>χωρὶς δ' Ἀτρεί̈δῃς Ἀγαμέμνονι καὶ Μενελάῳ<br/>δῶκεν Ἰησονίδης ἀγέμεν μέθυ χίλια μέτρα.<br/>ἔνθεν οἰνίζοντο κάρη κομόωντες Ἀχαιοί,<br/>ἄλλοι μὲν χαλκῷ, ἄλλοι δ' αἴθωνι σιδήρῳ,<br/>ἄλλοι δὲ ῥινοῖς, ἄλλοι δ' αὐτῇσι βόεσσιν,<br/>ἄλλοι δ' ἀνδραπόδεσσι: τίθεντο δὲ δαῖτα θάλειαν.<br/>παννύχιοι μὲν ἔπειτα κάρη κομόωντες Ἀχαιοὶ<br/>δαίνυντο, Τρῶες δὲ κατὰ πτόλιν ἠδ' ἐπίκουροι:<br/>παννύχιος δέ σφιν κακὰ μήδετο μητίετα Ζεὺς<br/>σμερδαλέα κτυπέων: τοὺς δὲ χλωρὸν δέος ᾕρει:<br/>οἶνον δ' ἐκ δεπάων χαμάδις χέον, οὐδέ τις ἔτλη<br/>πρὶν πιέειν πρὶν λεῖψαι ὑπερμενέϊ Κρονίωνι.<br/>κοιμήσαντ' ἄρ' ἔπειτα καὶ ὕπνου δῶρον ἕλοντο.</rtc></ruby>