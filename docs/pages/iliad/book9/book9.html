<h2>Book 09</h2><ruby><rtc lang="grc" translate="no">ὣς οἱ μὲν Τρῶες φυλακὰς ἔχον: αὐτὰρ Ἀχαιοὺς<br/>θεσπεσίη ἔχε φύζα φόβου κρυόεντος ἑταίρη,<br/>πένθεϊ δ' ἀτλήτῳ βεβολήατο πάντες ἄριστοι.<br/>ὡς δ' ἄνεμοι δύο πόντον ὀρίνετον ἰχθυόεντα<br/>Βορέης καὶ Ζέφυρος, τώ τε Θρῄκηθεν ἄητον<br/>ἐλθόντ' ἐξαπίνης: ἄμυδις δέ τε κῦμα κελαινὸν<br/>κορθύεται, πολλὸν δὲ παρὲξ ἅλα φῦκος ἔχευεν:<br/>ὣς ἐδαί̈ζετο θυμὸς ἐνὶ στήθεσσιν Ἀχαιῶν.</rtc></ruby><ruby><rtc lang="grc" translate="no">Ἀτρεί̈δης δ' ἄχεϊ μεγάλῳ βεβολημένος ἦτορ<br/>φοίτα κηρύκεσσι λιγυφθόγγοισι κελεύων<br/>κλήδην εἰς ἀγορὴν κικλήσκειν ἄνδρα ἕκαστον,<br/>μὴ δὲ βοᾶν: αὐτὸς δὲ μετὰ πρώτοισι πονεῖτο.<br/>ἷζον δ' εἰν ἀγορῇ τετιηότες: ἂν δ' Ἀγαμέμνων<br/>ἵστατο δάκρυ χέων ὥς τε κρήνη μελάνυδρος<br/>ἥ τε κατ' αἰγίλιπος πέτρης δνοφερὸν χέει ὕδωρ:<br/>ὣς ὃ βαρὺ στενάχων ἔπε' Ἀργείοισι μετηύδα:<br/>ὦ φίλοι Ἀργείων ἡγήτορες ἠδὲ μέδοντες<br/>Ζεύς με μέγα Κρονίδης ἄτῃ ἐνέδησε βαρείῃ<br/>σχέτλιος, ὃς τότε μέν μοι ὑπέσχετο καὶ κατένευσεν<br/>Ἴλιον ἐκπέρσαντ' εὐτείχεον ἀπονέεσθαι,<br/>νῦν δὲ κακὴν ἀπάτην βουλεύσατο, καί με κελεύει<br/>δυσκλέα Ἄργος ἱκέσθαι, ἐπεὶ πολὺν ὤλεσα λαόν.<br/>οὕτω που Διὶ μέλλει ὑπερμενέϊ φίλον εἶναι,<br/>ὃς δὴ πολλάων πολίων κατέλυσε κάρηνα<br/>ἠδ' ἔτι καὶ λύσει: τοῦ γὰρ κράτος ἐστὶ μέγιστον.<br/>ἀλλ' ἄγεθ' ὡς ἂν ἐγὼ εἴπω πειθώμεθα πάντες:<br/>φεύγωμεν σὺν νηυσὶ φίλην ἐς πατρίδα γαῖαν:<br/>οὐ γὰρ ἔτι Τροίην αἱρήσομεν εὐρυάγυιαν.</rtc></ruby><ruby><rtc lang="grc" translate="no">ὣς ἔφαθ', οἳ δ' ἄρα πάντες ἀκὴν ἐγένοντο σιωπῇ.<br/>δὴν δ' ἄνεῳ ἦσαν τετιηότες υἷες Ἀχαιῶν:<br/>ὀψὲ δὲ δὴ μετέειπε βοὴν ἀγαθὸς Διομήδης:<br/>Ἀτρεί̈δη σοὶ πρῶτα μαχήσομαι ἀφραδέοντι,<br/>ἣ θέμις ἐστὶν ἄναξ ἀγορῇ: σὺ δὲ μή τι χολωθῇς.<br/>ἀλκὴν μέν μοι πρῶτον ὀνείδισας ἐν Δαναοῖσι<br/>φὰς ἔμεν ἀπτόλεμον καὶ ἀνάλκιδα: ταῦτα δὲ πάντα<br/>ἴσασ' Ἀργείων ἠμὲν νέοι ἠδὲ γέροντες.<br/>σοὶ δὲ διάνδιχα δῶκε Κρόνου πάϊς ἀγκυλομήτεω:<br/>σκήπτρῳ μέν τοι δῶκε τετιμῆσθαι περὶ πάντων,<br/>ἀλκὴν δ' οὔ τοι δῶκεν, ὅ τε κράτος ἐστὶ μέγιστον.<br/>δαιμόνι' οὕτω που μάλα ἔλπεαι υἷας Ἀχαιῶν<br/>ἀπτολέμους τ' ἔμεναι καὶ ἀνάλκιδας ὡς ἀγορεύεις;<br/>εἰ δέ τοι αὐτῷ θυμὸς ἐπέσσυται ὥς τε νέεσθαι<br/>ἔρχεο: πάρ τοι ὁδός, νῆες δέ τοι ἄγχι θαλάσσης<br/>ἑστᾶσ', αἵ τοι ἕποντο Μυκήνηθεν μάλα πολλαί.<br/>ἀλλ' ἄλλοι μενέουσι κάρη κομόωντες Ἀχαιο?<br/>εἰς ὅ κέ περ Τροίην διαπέρσομεν. εἰ δὲ καὶ αὐτοὶ<br/>φευγόντων σὺν νηυσὶ φίλην ἐς πατρίδα γαῖαν:<br/>νῶϊ δ' ἐγὼ Σθένελός τε μαχησόμεθ' εἰς ὅ κε τέκμωρ<br/>Ἰλίου εὕρωμεν: σὺν γὰρ θεῷ εἰλήλουθμεν.</rtc></ruby><ruby><rtc lang="grc" translate="no">ὣς ἔφαθ', οἳ δ' ἄρα πάντες ἐπίαχον υἷες Ἀχαιῶν<br/>μῦθον ἀγασσάμενοι Διομήδεος ἱπποδάμοιο.<br/>τοῖσι δ' ἀνιστάμενος μετεφώνεεν ἱππότα Νέστωρ:<br/>Τυδεί̈δη περὶ μὲν πολέμῳ ἔνι καρτερός ἐσσι,<br/>καὶ βουλῇ μετὰ πάντας ὁμήλικας ἔπλευ ἄριστος.<br/>οὔ τίς τοι τὸν μῦθον ὀνόσσεται ὅσσοι Ἀχαιοί,<br/>οὐδὲ πάλιν ἐρέει: ἀτὰρ οὐ τέλος ἵκεο μύθων.<br/>ἦ μὲν καὶ νέος ἐσσί, ἐμὸς δέ κε καὶ πάϊς εἴης<br/>ὁπλότατος γενεῆφιν: ἀτὰρ πεπνυμένα βάζεις<br/>Ἀργείων βασιλῆας, ἐπεὶ κατὰ μοῖραν ἔειπες.<br/>ἀλλ' ἄγ' ἐγών, ὃς σεῖο γεραίτερος εὔχομαι εἶναι,<br/>ἐξείπω καὶ πάντα διίξομαι: οὐδέ κέ τίς μοι<br/>μῦθον ἀτιμήσει', οὐδὲ κρείων Ἀγαμέμνων.<br/>ἀφρήτωρ ἀθέμιστος ἀνέστιός ἐστιν ἐκεῖνος<br/>ὃς πολέμου ἔραται ἐπιδημίου ὀκρυόεντος.<br/>ἀλλ' ἤτοι νῦν μὲν πειθώμεθα νυκτὶ μελαίνῃ<br/>δόρπά τ' ἐφοπλισόμεσθα: φυλακτῆρες δὲ ἕκαστοι<br/>λεξάσθων παρὰ τάφρον ὀρυκτὴν τείχεος ἐκτός.<br/>κούροισιν μὲν ταῦτ' ἐπιτέλλομαι: αὐτὰρ ἔπειτα<br/>Ἀτρεί̈δη σὺ μὲν ἄρχε: σὺ γὰρ βασιλεύτατός ἐσσι.<br/>δαίνυ δαῖτα γέρουσιν: ἔοικέ τοι, οὔ τοι ἀεικές.<br/>πλεῖαί τοι οἴνου κλισίαι, τὸν νῆες Ἀχαιῶν<br/>ἠμάτιαι Θρῄκηθεν ἐπ' εὐρέα πόντον ἄγουσι:<br/>πᾶσά τοί ἐσθ' ὑποδεξίη, πολέεσσι δ' ἀνάσσεις.<br/>πολλῶν δ' ἀγρομένων τῷ πείσεαι ὅς κεν ἀρίστην<br/>βουλὴν βουλεύσῃ: μάλα δὲ χρεὼ πάντας Ἀχαιοὺς<br/>ἐσθλῆς καὶ πυκινῆς, ὅτι δήϊοι ἐγγύθι νηῶν<br/>καίουσιν πυρὰ πολλά: τίς ἂν τάδε γηθήσειε;<br/>νὺξ δ' ἧδ' ἠὲ διαρραίσει στρατὸν ἠὲ σαώσει.</rtc></ruby><ruby><rtc lang="grc" translate="no">ὣς ἔφαθ', οἳ δ' ἄρα τοῦ μάλα μὲν κλύον ἠδὲ πίθοντο.<br/>ἐκ δὲ φυλακτῆρες σὺν τεύχεσιν ἐσσεύοντο<br/>ἀμφί τε Νεστορίδην Θρασυμήδεα ποιμένα λαῶν,<br/>ἠδ' ἀμφ' Ἀσκάλαφον καὶ Ἰάλμενον υἷας Ἄρηος<br/>ἀμφί τε Μηριόνην Ἀφαρῆά τε Δηί̈πυρόν τε,<br/>ἠδ' ἀμφὶ Κρείοντος υἱὸν Λυκομήδεα δῖον.<br/>ἕπτ' ἔσαν ἡγεμόνες φυλάκων, ἑκατὸν δὲ ἑκάστῳ<br/>κοῦροι ἅμα στεῖχον δολίχ' ἔγχεα χερσὶν ἔχοντες:<br/>κὰδ δὲ μέσον τάφρου καὶ τείχεος ἷζον ἰόντες:<br/>ἔνθα δὲ πῦρ κήαντο, τίθεντο δὲ δόρπα ἕκαστος.<br/>Ἀτρεί̈δης δὲ γέροντας ἀολλέας ἦγεν Ἀχαιῶν<br/>ἐς κλισίην, παρὰ δέ σφι τίθει μενοεικέα δαῖτα.<br/>οἳ δ' ἐπ' ὀνείαθ' ἑτοῖμα προκείμενα χεῖρας ἴαλλον.<br/>αὐτὰρ ἐπεὶ πόσιος καὶ ἐδητύος ἐξ ἔρον ἕντο,<br/>τοῖς ὁ γέρων πάμπρωτος ὑφαίνειν ἤρχετο μῆτιν<br/>Νέστωρ, οὗ καὶ πρόσθεν ἀρίστη φαίνετο βουλή:<br/>ὅ σφιν ἐϋφρονέων ἀγορήσατο καὶ μετέειπεν:<br/>Ἀτρεί̈δη κύδιστε ἄναξ ἀνδρῶν Ἀγάμεμνον<br/>ἐν σοὶ μὲν λήξω, σέο δ' ἄρξομαι, οὕνεκα πολλῶν<br/>λαῶν ἐσσι ἄναξ καί τοι Ζεὺς ἐγγυάλιξε<br/>σκῆπτρόν τ' ἠδὲ θέμιστας, ἵνά σφισι βουλεύῃσθα.<br/>τώ σε χρὴ περὶ μὲν φάσθαι ἔπος ἠδ' ἐπακοῦσαι,<br/>κρηῆναι δὲ καὶ ἄλλῳ, ὅτ' ἄν τινα θυμὸς ἀνώγῃ<br/>εἰπεῖν εἰς ἀγαθόν: σέο δ' ἕξεται ὅττί κεν ἄρχῃ.<br/>αὐτὰρ ἐγὼν ἐρέω ὥς μοι δοκεῖ εἶναι ἄριστα.<br/>οὐ γάρ τις νόον ἄλλος ἀμείνονα τοῦδε νοήσει<br/>οἷον ἐγὼ νοέω ἠμὲν πάλαι ἠδ' ἔτι καὶ νῦν<br/>ἐξ ἔτι τοῦ ὅτε διογενὲς Βρισηί̈δα κούρην<br/>χωομένου Ἀχιλῆος ἔβης κλισίηθεν ἀπούρας<br/>οὔ τι καθ' ἡμέτερόν γε νόον: μάλα γάρ τοι ἔγωγε<br/>πόλλ' ἀπεμυθεόμην: σὺ δὲ σῷ μεγαλήτορι θυμῷ<br/>εἴξας ἄνδρα φέριστον, ὃν ἀθάνατοί περ ἔτισαν,<br/>ἠτίμησας, ἑλὼν γὰρ ἔχεις γέρας: ἀλλ' ἔτι καὶ νῦν<br/>φραζώμεσθ' ὥς κέν μιν ἀρεσσάμενοι πεπίθωμεν<br/>δώροισίν τ' ἀγανοῖσιν ἔπεσσί τε μειλιχίοισι.<br/>τὸν δ' αὖτε προσέειπεν ἄναξ ἀνδρῶν Ἀγαμέμνων:<br/>ὦ γέρον οὔ τι ψεῦδος ἐμὰς ἄτας κατέλεξας:<br/>ἀασάμην, οὐδ' αὐτὸς ἀναίνομαι. ἀντί νυ πολλῶν<br/>λαῶν ἐστὶν ἀνὴρ ὅν τε Ζεὺς κῆρι φιλήσῃ,<br/>ὡς νῦν τοῦτον ἔτισε, δάμασσε δὲ λαὸν Ἀχαιῶν.<br/>ἀλλ' ἐπεὶ ἀασάμην φρεσὶ λευγαλέῃσι πιθήσας,<br/>ἂψ ἐθέλω ἀρέσαι δόμεναί τ' ἀπερείσι' ἄποινα.<br/>ὑμῖν δ' ἐν πάντεσσι περικλυτὰ δῶρ' ὀνομήνω<br/>ἕπτ' ἀπύρους τρίποδας, δέκα δὲ χρυσοῖο τάλαντα,<br/>αἴθωνας δὲ λέβητας ἐείκοσι, δώδεκα δ' ἵππους<br/>πηγοὺς ἀθλοφόρους, οἳ ἀέθλια ποσσὶν ἄροντο.<br/>οὔ κεν ἀλήϊος εἴη ἀνὴρ ᾧ τόσσα γένοιτο,<br/>οὐδέ κεν ἀκτήμων ἐριτίμοιο χρυσοῖο,<br/>ὅσσά μοι ἠνείκαντο ἀέθλια μώνυχες ἵπποι.<br/>δώσω δ' ἑπτὰ γυναῖκας ἀμύμονα ἔργα ἰδυίας<br/>Λεσβίδας, ἃς ὅτε Λέσβον ἐϋκτιμένην ἕλεν αὐτὸς<br/>ἐξελόμην, αἳ κάλλει ἐνίκων φῦλα γυναικῶν.<br/>τὰς μέν οἱ δώσω, μετὰ δ' ἔσσεται ἣν τότ' ἀπηύρων<br/>κούρη Βρισῆος: ἐπὶ δὲ μέγαν ὅρκον ὀμοῦμαι<br/>μή ποτε τῆς εὐνῆς ἐπιβήμεναι ἠδὲ μιγῆναι,<br/>ἣ θέμις ἀνθρώπων πέλει ἀνδρῶν ἠδὲ γυναικῶν.<br/>ταῦτα μὲν αὐτίκα πάντα παρέσσεται: εἰ δέ κεν αὖτε<br/>ἄστυ μέγα Πριάμοιο θεοὶ δώωσ' ἀλαπάξαι,<br/>νῆα ἅλις χρυσοῦ καὶ χαλκοῦ νηησάσθω<br/>εἰσελθών, ὅτε κεν δατεώμεθα ληί̈δ' Ἀχαιοί,<br/>Τρωϊάδας δὲ γυναῖκας ἐείκοσιν αὐτὸς ἑλέσθω,<br/>αἴ κε μετ' Ἀργείην Ἑλένην κάλλισται ἔωσιν.<br/>εἰ δέ κεν Ἄργος ἱκοίμεθ' Ἀχαιϊκὸν οὖθαρ ἀρούρης<br/>γαμβρός κέν μοι ἔοι: τίσω δέ μιν ἶσον Ὀρέστῃ,<br/>ὅς μοι τηλύγετος τρέφεται θαλίῃ ἔνι πολλῇ.<br/>τρεῖς δέ μοί εἰσι θύγατρες ἐνὶ μεγάρῳ εὐπήκτῳ<br/>Χρυσόθεμις καὶ Λαοδίκη καὶ Ἰφιάνασσα,<br/>τάων ἥν κ' ἐθέλῃσι φίλην ἀνάεδνον ἀγέσθω<br/>πρὸς οἶκον Πηλῆος: ἐγὼ δ' ἐπὶ μείλια δώσω<br/>πολλὰ μάλ', ὅσσ' οὔ πώ τις ἑῇ ἐπέδωκε θυγατρί:<br/>ἑπτὰ δέ οἱ δώσω εὖ ναιόμενα πτολίεθρα<br/>Καρδαμύλην Ἐνόπην τε καὶ Ἱρὴν ποιήεσσαν<br/>Φηράς τε ζαθέας ἠδ' Ἄνθειαν βαθύλειμον<br/>καλήν τ' Αἴπειαν καὶ Πήδασον ἀμπελόεσσαν.<br/>πᾶσαι δ' ἐγγὺς ἁλός, νέαται Πύλου ἠμαθόεντος:<br/>ἐν δ' ἄνδρες ναίουσι πολύρρηνες πολυβοῦται,<br/>οἵ κέ ἑ δωτίνῃσι θεὸν ὣς τιμήσουσι<br/>καί οἱ ὑπὸ σκήπτρῳ λιπαρὰς τελέουσι θέμιστας.<br/>ταῦτά κέ οἱ τελέσαιμι μεταλήξαντι χόλοιο.<br/>δμηθήτω: Ἀί̈δης τοι ἀμείλιχος ἠδ' ἀδάμαστος,<br/>τοὔνεκα καί τε βροτοῖσι θεῶν ἔχθιστος ἁπάντων:<br/>καί μοι ὑποστήτω ὅσσον βασιλεύτερός εἰμι<br/>ἠδ' ὅσσον γενεῇ προγενέστερος εὔχομαι εἶναι.<br/>τὸν δ' ἠμείβετ' ἔπειτα Γερήνιος ἱππότα Νέστωρ:<br/>Ἀτρεί̈δη κύδιστε ἄναξ ἀνδρῶν Ἀγάμεμνον<br/>δῶρα μὲν οὐκέτ' ὀνοστὰ διδοῖς Ἀχιλῆϊ ἄνακτι:<br/>ἀλλ' ἄγετε κλητοὺς ὀτρύνομεν, οἵ κε τάχιστα<br/>ἔλθωσ' ἐς κλισίην Πηληϊάδεω Ἀχιλῆος.<br/>εἰ δ' ἄγε τοὺς ἂν ἐγὼ ἐπιόψομαι οἳ δὲ πιθέσθων.<br/>Φοῖνιξ μὲν πρώτιστα Διὶ̈ φίλος ἡγησάσθω,<br/>αὐτὰρ ἔπειτ' Αἴας τε μέγας καὶ δῖος Ὀδυσσεύς:<br/>κηρύκων δ' Ὀδίος τε καὶ Εὐρυβάτης ἅμ' ἑπέσθων.<br/>φέρτε δὲ χερσὶν ὕδωρ, εὐφημῆσαί τε κέλεσθε,<br/>ὄφρα Διὶ Κρονίδῃ ἀρησόμεθ', αἴ κ' ἐλεήσῃ.</rtc></ruby><ruby><rtc lang="grc" translate="no">ὣς φάτο, τοῖσι δὲ πᾶσιν ἑαδότα μῦθον ἔειπεν.<br/>αὐτίκα κήρυκες μὲν ὕδωρ ἐπὶ χεῖρας ἔχευαν,<br/>κοῦροι δὲ κρητῆρας ἐπεστέψαντο ποτοῖο,<br/>νώμησαν δ' ἄρα πᾶσιν ἐπαρξάμενοι δεπάεσσιν.<br/>αὐτὰρ ἐπεὶ σπεῖσάν τ' ἔπιόν θ' ὅσον ἤθελε θυμός,<br/>ὁρμῶντ' ἐκ κλισίης Ἀγαμέμνονος Ἀτρεί̈δαο.<br/>τοῖσι δὲ πόλλ' ἐπέτελλε Γερήνιος ἱππότα Νέστωρ<br/>δενδίλλων ἐς ἕκαστον, Ὀδυσσῆϊ δὲ μάλιστα,<br/>πειρᾶν ὡς πεπίθοιεν ἀμύμονα Πηλεί̈ωνα.</rtc></ruby><ruby><rtc lang="grc" translate="no">τὼ δὲ βάτην παρὰ θῖνα πολυφλοίσβοιο θαλάσσης<br/>πολλὰ μάλ' εὐχομένω γαιηόχῳ ἐννοσιγαίῳ<br/>ῥηϊδίως πεπιθεῖν μεγάλας φρένας Αἰακίδαο.<br/>Μυρμιδόνων δ' ἐπί τε κλισίας καὶ νῆας ἱκέσθην,<br/>τὸν δ' εὗρον φρένα τερπόμενον φόρμιγγι λιγείῃ<br/>καλῇ δαιδαλέῃ, ἐπὶ δ' ἀργύρεον ζυγὸν ἦεν,<br/>τὴν ἄρετ' ἐξ ἐνάρων πόλιν Ἠετίωνος ὀλέσσας:<br/>τῇ ὅ γε θυμὸν ἔτερπεν, ἄειδε δ' ἄρα κλέα ἀνδρῶν.<br/>Πάτροκλος δέ οἱ οἶος ἐναντίος ἧστο σιωπῇ,<br/>δέγμενος Αἰακίδην ὁπότε λήξειεν ἀείδων,<br/>τὼ δὲ βάτην προτέρω, ἡγεῖτο δὲ δῖος Ὀδυσσεύς,<br/>στὰν δὲ πρόσθ' αὐτοῖο: ταφὼν δ' ἀνόρουσεν Ἀχιλλεὺς<br/>αὐτῇ σὺν φόρμιγγι λιπὼν ἕδος ἔνθα θάασσεν.<br/>ὣς δ' αὔτως Πάτροκλος, ἐπεὶ ἴδε φῶτας, ἀνέστη.<br/>τὼ καὶ δεικνύμενος προσέφη πόδας ὠκὺς Ἀχιλλεύς:<br/>χαίρετον: ἦ φίλοι ἄνδρες ἱκάνετον ἦ τι μάλα χρεώ,<br/>οἵ μοι σκυζομένῳ περ Ἀχαιῶν φίλτατοί ἐστον.</rtc></ruby><ruby><rtc lang="grc" translate="no">ὣς ἄρα φωνήσας προτέρω ἄγε δῖος Ἀχιλλεύς,<br/>εἷσεν δ' ἐν κλισμοῖσι τάπησί τε πορφυρέοισιν.<br/>αἶψα δὲ Πάτροκλον προσεφώνεεν ἐγγὺς ἐόντα:<br/>μείζονα δὴ κρητῆρα Μενοιτίου υἱὲ καθίστα,<br/>ζωρότερον δὲ κέραιε, δέπας δ' ἔντυνον ἑκάστῳ:<br/>οἳ γὰρ φίλτατοι ἄνδρες ἐμῷ ὑπέασι μελάθρῳ.</rtc></ruby><ruby><rtc lang="grc" translate="no">ὣς φάτο, Πάτροκλος δὲ φίλῳ ἐπεπείθεθ' ἑταίρῳ.<br/>αὐτὰρ ὅ γε κρεῖον μέγα κάββαλεν ἐν πυρὸς αὐγῇ,<br/>ἐν δ' ἄρα νῶτον ἔθηκ' ὄϊος καὶ πίονος αἰγός,<br/>ἐν δὲ συὸς σιάλοιο ῥάχιν τεθαλυῖαν ἀλοιφῇ.<br/>τῷ δ' ἔχεν Αὐτομέδων, τάμνεν δ' ἄρα δῖος Ἀχιλλεύς.<br/>καὶ τὰ μὲν εὖ μίστυλλε καὶ ἀμφ' ὀβελοῖσιν ἔπειρε,<br/>πῦρ δὲ Μενοιτιάδης δαῖεν μέγα ἰσόθεος φώς.<br/>αὐτὰρ ἐπεὶ κατὰ πῦρ ἐκάη καὶ φλὸξ ἐμαράνθη,<br/>ἀνθρακιὴν στορέσας ὀβελοὺς ἐφύπερθε τάνυσσε,<br/>πάσσε δ' ἁλὸς θείοιο κρατευτάων ἐπαείρας.<br/>αὐτὰρ ἐπεί ῥ' ὤπτησε καὶ εἰν ἐλεοῖσιν ἔχευε,<br/>Πάτροκλος μὲν σῖτον ἑλὼν ἐπένειμε τραπέζῃ<br/>καλοῖς ἐν κανέοισιν, ἀτὰρ κρέα νεῖμεν Ἀχιλλεύς.<br/>αὐτὸς δ' ἀντίον ἷζεν Ὀδυσσῆος θείοιο<br/>τοίχου τοῦ ἑτέροιο, θεοῖσι δὲ θῦσαι ἀνώγει<br/>Πάτροκλον ὃν ἑταῖρον: ὃ δ' ἐν πυρὶ βάλλε θυηλάς.<br/>οἳ δ' ἐπ' ὀνείαθ' ἑτοῖμα προκείμενα χεῖρας ἴαλλον.<br/>αὐτὰρ ἐπεὶ πόσιος καὶ ἐδητύος ἐξ ἔρον ἕντο,<br/>νεῦσ' Αἴας Φοίνικι: νόησε δὲ δῖος Ὀδυσσεύς,<br/>πλησάμενος δ' οἴνοιο δέπας δείδεκτ' Ἀχιλῆα:<br/>χαῖρ' Ἀχιλεῦ: δαιτὸς μὲν ἐί̈σης οὐκ ἐπιδευεῖς<br/>ἠμὲν ἐνὶ κλισίῃ Ἀγαμέμνονος Ἀτρεί̈δαο<br/>ἠδὲ καὶ ἐνθάδε νῦν, πάρα γὰρ μενοεικέα πολλὰ<br/>δαίνυσθ': ἀλλ' οὐ δαιτὸς ἐπηράτου ἔργα μέμηλεν,<br/>ἀλλὰ λίην μέγα πῆμα διοτρεφὲς εἰσορόωντες<br/>δείδιμεν: ἐν δοιῇ δὲ σαωσέμεν ἢ ἀπολέσθαι<br/>νῆας ἐϋσσέλμους, εἰ μὴ σύ γε δύσεαι ἀλκήν.<br/>ἐγγὺς γὰρ νηῶν καὶ τείχεος αὖλιν ἔθεντο<br/>Τρῶες ὑπέρθυμοι τηλεκλειτοί τ' ἐπίκουροι<br/>κηάμενοι πυρὰ πολλὰ κατὰ στρατόν, οὐδ' ἔτι φασὶ<br/>σχήσεσθ', ἀλλ' ἐν νηυσὶ μελαίνῃσιν πεσέεσθαι.<br/>Ζεὺς δέ σφι Κρονίδης ἐνδέξια σήματα φαίνων<br/>ἀστράπτει: Ἕκτωρ δὲ μέγα σθένεϊ βλεμεαίνων<br/>μαίνεται ἐκπάγλως πίσυνος Διί, οὐδέ τι τίει<br/>ἀνέρας οὐδὲ θεούς: κρατερὴ δέ ἑ λύσσα δέδυκεν.<br/>ἀρᾶται δὲ τάχιστα φανήμεναι Ἠῶ δῖαν:<br/>στεῦται γὰρ νηῶν ἀποκόψειν ἄκρα κόρυμβα<br/>αὐτάς τ' ἐμπρήσειν μαλεροῦ πυρός, αὐτὰρ Ἀχαιοὺς<br/>δῃώσειν παρὰ τῇσιν ὀρινομένους ὑπὸ καπνοῦ.<br/>ταῦτ' αἰνῶς δείδοικα κατὰ φρένα, μή οἱ ἀπειλὰς<br/>ἐκτελέσωσι θεοί, ἡμῖν δὲ δὴ αἴσιμον εἴη<br/>φθίσθαι ἐνὶ Τροίῃ ἑκὰς Ἄργεος ἱπποβότοιο.<br/>ἀλλ' ἄνα εἰ μέμονάς γε καὶ ὀψέ περ υἷας Ἀχαιῶν<br/>τειρομένους ἐρύεσθαι ὑπὸ Τρώων ὀρυμαγδοῦ.<br/>αὐτῷ τοι μετόπισθ' ἄχος ἔσσεται, οὐδέ τι μῆχος<br/>ῥεχθέντος κακοῦ ἔστ' ἄκος εὑρεῖν: ἀλλὰ πολὺ πρὶν<br/>φράζευ ὅπως Δαναοῖσιν ἀλεξήσεις κακὸν ἦμαρ.<br/>ὦ πέπον ἦ μὲν σοί γε πατὴρ ἐπετέλλετο Πηλεὺς<br/>ἤματι τῷ ὅτε σ' ἐκ Φθίης Ἀγαμέμνονι πέμπε:<br/>τέκνον ἐμὸν κάρτος μὲν Ἀθηναίη τε καὶ Ἥρη<br/>δώσουσ' αἴ κ' ἐθέλωσι, σὺ δὲ μεγαλήτορα θυμὸν<br/>ἴσχειν ἐν στήθεσσι: φιλοφροσύνη γὰρ ἀμείνων:<br/>ληγέμεναι δ' ἔριδος κακομηχάνου, ὄφρά σε μᾶλλον<br/>τίωσ' Ἀργείων ἠμὲν νέοι ἠδὲ γέροντες.<br/>ὣς ἐπέτελλ' ὃ γέρων, σὺ δὲ λήθεαι: ἀλλ' ἔτι καὶ νῦν<br/>παύε', ἔα δὲ χόλον θυμαλγέα: σοὶ δ' Ἀγαμέμνων<br/>ἄξια δῶρα δίδωσι μεταλήξαντι χόλοιο.<br/>εἰ δὲ σὺ μέν μευ ἄκουσον, ἐγὼ δέ κέ τοι καταλέξω<br/>ὅσσά τοι ἐν κλισίῃσιν ὑπέσχετο δῶρ' Ἀγαμέμνων:<br/>ἕπτ' ἀπύρους τρίποδας, δέκα δὲ χρυσοῖο τάλαντα,<br/>αἴθωνας δὲ λέβητας ἐείκοσι, δώδεκα δ' ἵππους<br/>πηγοὺς ἀθλοφόρους, οἳ ἀέθλια ποσσὶν ἄροντο.<br/>οὔ κεν ἀλήϊος εἴη ἀνὴρ ᾧ τόσσα γένοιτο<br/>οὐδέ κεν ἀκτήμων ἐριτίμοιο χρυσοῖο,<br/>ὅσσ' Ἀγαμέμνονος ἵπποι ἀέθλια ποσσὶν ἄροντο.<br/>δώσει δ' ἑπτὰ γυναῖκας ἀμύμονα ἔργα ἰδυίας<br/>Λεσβίδας, ἃς ὅτε Λέσβον ἐϋκτιμένην ἕλες αὐτὸς<br/>ἐξέλεθ', αἳ τότε κάλλει ἐνίκων φῦλα γυναικῶν.<br/>τὰς μέν τοι δώσει, μετὰ δ' ἔσσεται ἣν τότ' ἀπηύρα<br/>κούρη Βρισῆος: ἐπὶ δὲ μέγαν ὅρκον ὀμεῖται<br/>μή ποτε τῆς εὐνῆς ἐπιβήμεναι ἠδὲ μιγῆναι<br/>ἣ θέμις ἐστὶν ἄναξ ἤτ' ἀνδρῶν ἤτε γυναικῶν.<br/>ταῦτα μὲν αὐτίκα πάντα παρέσσεται: εἰ δέ κεν αὖτε<br/>ἄστυ μέγα Πριάμοιο θεοὶ δώωσ' ἀλαπάξαι,<br/>νῆα ἅλις χρυσοῦ καὶ χαλκοῦ νηήσασθαι<br/>εἰσελθών, ὅτε κεν δατεώμεθα ληί̈δ' Ἀχαιοί,<br/>Τρωϊάδας δὲ γυναῖκας ἐείκοσιν αὐτὸς ἑλέσθαι,<br/>αἵ κε μετ' Ἀργείην Ἑλένην κάλλισται ἔωσιν.<br/>εἰ δέ κεν Ἄργος ἱκοίμεθ' Ἀχαιϊκὸν οὖθαρ ἀρούρης<br/>γαμβρός κέν οἱ ἔοις: τίσει δέ σε ἶσον Ὀρέστῃ,<br/>ὅς οἱ τηλύγετος τρέφεται θαλίῃ ἔνι πολλῇ.<br/>τρεῖς δέ οἵ εἰσι θύγατρες ἐνὶ μεγάρῳ εὐπήκτῳ<br/>Χρυσόθεμις καὶ Λαοδίκη καὶ Ἰφιάνασσα,<br/>τάων ἥν κ' ἐθέλῃσθα φίλην ἀνάεδνον ἄγεσθαι<br/>πρὸς οἶκον Πηλῆος: ὃ δ' αὖτ' ἐπὶ μείλια δώσει<br/>πολλὰ μάλ', ὅσσ' οὔ πώ τις ἑῇ ἐπέδωκε θυγατρί:<br/>ἑπτὰ δέ τοι δώσει εὖ ναιόμενα πτολίεθρα<br/>Καρδαμύλην Ἐνόπην τε καὶ Ἱρὴν ποιήεσσαν<br/>Φηράς τε ζαθέας ἠδ' Ἄνθειαν βαθύλειμον<br/>καλήν τ' Αἴπειαν καὶ Πήδασον ἀμπελόεσσαν.<br/>πᾶσαι δ' ἐγγὺς ἁλός, νέαται Πύλου ἠμαθόεντος:<br/>ἐν δ' ἄνδρες ναίουσι πολύρρηνες πολυβοῦται,<br/>οἵ κέ σε δωτίνῃσι θεὸν ὣς τιμήσουσι<br/>καί τοι ὑπὸ σκήπτρῳ λιπαρὰς τελέουσι θέμιστας.<br/>ταῦτά κέ τοι τελέσειε μεταλήξαντι χόλοιο.<br/>εἰ δέ τοι Ἀτρεί̈δης μὲν ἀπήχθετο κηρόθι μᾶλλον<br/>αὐτὸς καὶ τοῦ δῶρα, σὺ δ' ἄλλους περ Παναχαιοὺς<br/>τειρομένους ἐλέαιρε κατὰ στρατόν, οἵ σε θεὸν ὣς<br/>τίσουσ': ἦ γάρ κέ σφι μάλα μέγα κῦδος ἄροιο:<br/>νῦν γάρ χ' Ἕκτορ' ἕλοις, ἐπεὶ ἂν μάλα τοι σχεδὸν ἔλθοι<br/>λύσσαν ἔχων ὀλοήν, ἐπεὶ οὔ τινά φησιν ὁμοῖον<br/>οἷ ἔμεναι Δαναῶν οὓς ἐνθάδε νῆες ἔνεικαν.</rtc></ruby><ruby><rtc lang="grc" translate="no">τὸν δ' ἀπαμειβόμενος προσέφη πόδας ὠκὺς Ἀχιλλεύς:<br/>διογενὲς Λαερτιάδη πολυμήχαν' Ὀδυσσεῦ<br/>χρὴ μὲν δὴ τὸν μῦθον ἀπηλεγέως ἀποειπεῖν,<br/>ᾗ περ δὴ φρονέω τε καὶ ὡς τετελεσμένον ἔσται,<br/>ὡς μή μοι τρύζητε παρήμενοι ἄλλοθεν ἄλλος.<br/>ἐχθρὸς γάρ μοι κεῖνος ὁμῶς Ἀί̈δαο πύλῃσιν<br/>ὅς χ' ἕτερον μὲν κεύθῃ ἐνὶ φρεσίν, ἄλλο δὲ εἴπῃ.<br/>αὐτὰρ ἐγὼν ἐρέω ὥς μοι δοκεῖ εἶναι ἄριστα:<br/>οὔτ' ἔμεγ' Ἀτρεί̈δην Ἀγαμέμνονα πεισέμεν οἴω<br/>οὔτ' ἄλλους Δαναούς, ἐπεὶ οὐκ ἄρα τις χάρις ἦεν<br/>μάρνασθαι δηί̈οισιν ἐπ' ἀνδράσι νωλεμὲς αἰεί.<br/>ἴση μοῖρα μένοντι καὶ εἰ μάλα τις πολεμίζοι:<br/>ἐν δὲ ἰῇ τιμῇ ἠμὲν κακὸς ἠδὲ καὶ ἐσθλός:<br/>κάτθαν' ὁμῶς ὅ τ' ἀεργὸς ἀνὴρ ὅ τε πολλὰ ἐοργώς.<br/>οὐδέ τί μοι περίκειται, ἐπεὶ πάθον ἄλγεα θυμῷ<br/>αἰεὶ ἐμὴν ψυχὴν παραβαλλόμενος πολεμίζειν.<br/>ὡς δ' ὄρνις ἀπτῆσι νεοσσοῖσι προφέρῃσι<br/>μάστακ' ἐπεί κε λάβῃσι, κακῶς δ' ἄρα οἱ πέλει αὐτῇ,<br/>ὣς καὶ ἐγὼ πολλὰς μὲν ἀύ̈πνους νύκτας ἴαυον,<br/>ἤματα δ' αἱματόεντα διέπρησσον πολεμίζων<br/>ἀνδράσι μαρνάμενος ὀάρων ἕνεκα σφετεράων.<br/>δώδεκα δὴ σὺν νηυσὶ πόλεις ἀλάπαξ' ἀνθρώπων,<br/>πεζὸς δ' ἕνδεκά φημι κατὰ Τροίην ἐρίβωλον:<br/>τάων ἐκ πασέων κειμήλια πολλὰ καὶ ἐσθλὰ<br/>ἐξελόμην, καὶ πάντα φέρων Ἀγαμέμνονι δόσκον<br/>Ἀτρεί̈δῃ: ὃ δ' ὄπισθε μένων παρὰ νηυσὶ θοῇσι<br/>δεξάμενος διὰ παῦρα δασάσκετο, πολλὰ δ' ἔχεσκεν.<br/>ἄλλα δ' ἀριστήεσσι δίδου γέρα καὶ βασιλεῦσι:<br/>τοῖσι μὲν ἔμπεδα κεῖται, ἐμεῦ δ' ἀπὸ μούνου Ἀχαιῶν<br/>εἵλετ', ἔχει δ' ἄλοχον θυμαρέα: τῇ παριαύων<br/>τερπέσθω. τί δὲ δεῖ πολεμιζέμεναι Τρώεσσιν<br/>Ἀργείους; τί δὲ λαὸν ἀνήγαγεν ἐνθάδ' ἀγείρας<br/>Ἀτρεί̈δης; ἦ οὐχ Ἑλένης ἕνεκ' ἠϋκόμοιο;<br/>ἦ μοῦνοι φιλέουσ' ἀλόχους μερόπων ἀνθρώπων<br/>Ἀτρεί̈δαι; ἐπεὶ ὅς τις ἀνὴρ ἀγαθὸς καὶ ἐχέφρων<br/>τὴν αὐτοῦ φιλέει καὶ κήδεται, ὡς καὶ ἐγὼ τὴν<br/>ἐκ θυμοῦ φίλεον δουρικτητήν περ ἐοῦσαν.<br/>νῦν δ' ἐπεὶ ἐκ χειρῶν γέρας εἵλετο καί μ' ἀπάτησε<br/>μή μευ πειράτω εὖ εἰδότος: οὐδέ με πείσει.<br/>ἀλλ' Ὀδυσεῦ σὺν σοί τε καὶ ἄλλοισιν βασιλεῦσι<br/>φραζέσθω νήεσσιν ἀλεξέμεναι δήϊον πῦρ.<br/>ἦ μὲν δὴ μάλα πολλὰ πονήσατο νόσφιν ἐμεῖο,<br/>καὶ δὴ τεῖχος ἔδειμε, καὶ ἤλασε τάφρον ἐπ' αὐτῷ<br/>εὐρεῖαν μεγάλην, ἐν δὲ σκόλοπας κατέπηξεν:<br/>ἀλλ' οὐδ' ὧς δύναται σθένος Ἕκτορος ἀνδροφόνοιο<br/>ἴσχειν: ὄφρα δ' ἐγὼ μετ' Ἀχαιοῖσιν πολέμιζον<br/>οὐκ ἐθέλεσκε μάχην ἀπὸ τείχεος ὀρνύμεν Ἕκτωρ,<br/>ἀλλ' ὅσον ἐς Σκαιάς τε πύλας καὶ φηγὸν ἵκανεν:<br/>ἔνθά ποτ' οἶον ἔμιμνε, μόγις δέ μευ ἔκφυγεν ὁρμήν.<br/>νῦν δ' ἐπεὶ οὐκ ἐθέλω πολεμιζέμεν Ἕκτορι δίῳ<br/>αὔριον ἱρὰ Διὶ ῥέξας καὶ πᾶσι θεοῖσι<br/>νηήσας εὖ νῆας, ἐπὴν ἅλα δὲ προερύσσω,<br/>ὄψεαι, αἴ κ' ἐθέλῃσθα καὶ αἴ κέν τοι τὰ μεμήλῃ,<br/>ἦρι μάλ' Ἑλλήσποντον ἐπ' ἰχθυόεντα πλεούσας<br/>νῆας ἐμάς, ἐν δ' ἄνδρας ἐρεσσέμεναι μεμαῶτας:<br/>εἰ δέ κεν εὐπλοίην δώῃ κλυτὸς ἐννοσίγαιος<br/>ἤματί κε τριτάτῳ Φθίην ἐρίβωλον ἱκοίμην.<br/>ἔστι δέ μοι μάλα πολλά, τὰ κάλλιπον ἐνθάδε ἔρρων:<br/>ἄλλον δ' ἐνθένδε χρυσὸν καὶ χαλκὸν ἐρυθρὸν<br/>ἠδὲ γυναῖκας ἐϋζώνους πολιόν τε σίδηρον<br/>ἄξομαι, ἅσσ' ἔλαχόν γε: γέρας δέ μοι, ὅς περ ἔδωκεν,<br/>αὖτις ἐφυβρίζων ἕλετο κρείων Ἀγαμέμνων<br/>Ἀτρεί̈δης: τῷ πάντ' ἀγορευέμεν ὡς ἐπιτέλλω<br/>ἀμφαδόν, ὄφρα καὶ ἄλλοι ἐπισκύζωνται Ἀχαιοὶ<br/>εἴ τινά που Δαναῶν ἔτι ἔλπεται ἐξαπατήσειν<br/>αἰὲν ἀναιδείην ἐπιειμένος: οὐδ' ἂν ἔμοιγε<br/>τετλαίη κύνεός περ ἐὼν εἰς ὦπα ἰδέσθαι:<br/>οὐδέ τί οἱ βουλὰς συμφράσσομαι, οὐδὲ μὲν ἔργον:<br/>ἐκ γὰρ δή μ' ἀπάτησε καὶ ἤλιτεν: οὐδ' ἂν ἔτ' αὖτις<br/>ἐξαπάφοιτ' ἐπέεσσιν: ἅλις δέ οἱ: ἀλλὰ ἕκηλος<br/>ἐρρέτω: ἐκ γάρ εὑ φρένας εἵλετο μητίετα Ζεύς.<br/>ἐχθρὰ δέ μοι τοῦ δῶρα, τίω δέ μιν ἐν καρὸς αἴσῃ.<br/>οὐδ' εἴ μοι δεκάκις τε καὶ εἰκοσάκις τόσα δοίη<br/>ὅσσά τέ οἱ νῦν ἔστι, καὶ εἴ ποθεν ἄλλα γένοιτο,<br/>οὐδ' ὅσ' ἐς Ὀρχομενὸν ποτινίσεται, οὐδ' ὅσα Θήβας<br/>Αἰγυπτίας, ὅθι πλεῖστα δόμοις ἐν κτήματα κεῖται,<br/>αἵ θ' ἑκατόμπυλοί εἰσι, διηκόσιοι δ' ἀν' ἑκάστας<br/>ἀνέρες ἐξοιχνεῦσι σὺν ἵπποισιν καὶ ὄχεσφιν:<br/>οὐδ' εἴ μοι τόσα δοίη ὅσα ψάμαθός τε κόνις τε,<br/>οὐδέ κεν ὧς ἔτι θυμὸν ἐμὸν πείσει' Ἀγαμέμνων<br/>πρίν γ' ἀπὸ πᾶσαν ἐμοὶ δόμεναι θυμαλγέα λώβην.<br/>κούρην δ' οὐ γαμέω Ἀγαμέμνονος Ἀτρεί̈δαο,<br/>οὐδ' εἰ χρυσείῃ Ἀφροδίτῃ κάλλος ἐρίζοι,<br/>ἔργα δ' Ἀθηναίῃ γλαυκώπιδι ἰσοφαρίζοι:<br/>οὐδέ μιν ὧς γαμέω: ὃ δ' Ἀχαιῶν ἄλλον ἑλέσθω,<br/>ὅς τις οἷ τ' ἐπέοικε καὶ ὃς βασιλεύτερός ἐστιν.<br/>ἢν γὰρ δή με σαῶσι θεοὶ καὶ οἴκαδ' ἵκωμαι,<br/>Πηλεύς θήν μοι ἔπειτα γυναῖκά γε μάσσεται αὐτός.<br/>πολλαὶ Ἀχαιί̈δες εἰσὶν ἀν' Ἑλλάδα τε Φθίην τε<br/>κοῦραι ἀριστήων, οἵ τε πτολίεθρα ῥύονται,<br/>τάων ἥν κ' ἐθέλωμι φίλην ποιήσομ' ἄκοιτιν.<br/>ἔνθα δέ μοι μάλα πολλὸν ἐπέσσυτο θυμὸς ἀγήνωρ<br/>γήμαντα μνηστὴν ἄλοχον ἐϊκυῖαν ἄκοιτιν<br/>κτήμασι τέρπεσθαι τὰ γέρων ἐκτήσατο Πηλεύς:<br/>οὐ γὰρ ἐμοὶ ψυχῆς ἀντάξιον οὐδ' ὅσα φασὶν<br/>Ἴλιον ἐκτῆσθαι εὖ ναιόμενον πτολίεθρον<br/>τὸ πρὶν ἐπ' εἰρήνης, πρὶν ἐλθεῖν υἷας Ἀχαιῶν,<br/>οὐδ' ὅσα λάϊνος οὐδὸς ἀφήτορος ἐντὸς ἐέργει<br/>Φοίβου Ἀπόλλωνος Πυθοῖ ἔνι πετρηέσσῃ.<br/>ληϊστοὶ μὲν γάρ τε βόες καὶ ἴφια μῆλα,<br/>κτητοὶ δὲ τρίποδές τε καὶ ἵππων ξανθὰ κάρηνα,<br/>ἀνδρὸς δὲ ψυχὴ πάλιν ἐλθεῖν οὔτε λεϊστὴ<br/>οὔθ' ἑλετή, ἐπεὶ ἄρ κεν ἀμείψεται ἕρκος ὀδόντων.<br/>μήτηρ γάρ τέ μέ φησι θεὰ Θέτις ἀργυρόπεζα<br/>διχθαδίας κῆρας φερέμεν θανάτοιο τέλος δέ.<br/>εἰ μέν κ' αὖθι μένων Τρώων πόλιν ἀμφιμάχωμαι,<br/>ὤλετο μέν μοι νόστος, ἀτὰρ κλέος ἄφθιτον ἔσται:<br/>εἰ δέ κεν οἴκαδ' ἵκωμι φίλην ἐς πατρίδα γαῖαν,<br/>ὤλετό μοι κλέος ἐσθλόν, ἐπὶ δηρὸν δέ μοι αἰὼν<br/>ἔσσεται, οὐδέ κέ μ' ὦκα τέλος θανάτοιο κιχείη.<br/>καὶ δ' ἂν τοῖς ἄλλοισιν ἐγὼ παραμυθησαίμην<br/>οἴκαδ' ἀποπλείειν, ἐπεὶ οὐκέτι δήετε τέκμωρ<br/>Ἰλίου αἰπεινῆς: μάλα γάρ ἑθεν εὐρύοπα Ζεὺς<br/>χεῖρα ἑὴν ὑπερέσχε, τεθαρσήκασι δὲ λαοί.<br/>ἀλλ' ὑμεῖς μὲν ἰόντες ἀριστήεσσιν Ἀχαιῶν<br/>ἀγγελίην ἀπόφασθε: τὸ γὰρ γέρας ἐστὶ γερόντων:<br/>ὄφρ' ἄλλην φράζωνται ἐνὶ φρεσὶ μῆτιν ἀμείνω,<br/>ἥ κέ σφιν νῆάς τε σαῷ καὶ λαὸν Ἀχαιῶν<br/>νηυσὶν ἔπι γλαφυρῇς, ἐπεὶ οὔ σφισιν ἥδέ γ' ἑτοίμη<br/>ἣν νῦν ἐφράσσαντο ἐμεῦ ἀπομηνίσαντος:<br/>Φοῖνιξ δ' αὖθι παρ' ἄμμι μένων κατακοιμηθήτω,<br/>ὄφρά μοι ἐν νήεσσι φίλην ἐς πατρίδ' ἕπηται<br/>αὔριον ἢν ἐθέλῃσιν: ἀνάγκῃ δ' οὔ τί μιν ἄξω.</rtc></ruby><ruby><rtc lang="grc" translate="no">ὣς ἔφαθ', οἳ δ' ἄρα πάντες ἀκὴν ἐγένοντο σιωπῇ<br/>μῦθον ἀγασσάμενοι: μάλα γὰρ κρατερῶς ἀπέειπεν:<br/>ὀψὲ δὲ δὴ μετέειπε γέρων ἱππηλάτα Φοῖνιξ<br/>δάκρυ' ἀναπρήσας: περὶ γὰρ δίε νηυσὶν Ἀχαιῶν:<br/>εἰ μὲν δὴ νόστόν γε μετὰ φρεσὶ φαίδιμ' Ἀχιλλεῦ<br/>βάλλεαι, οὐδέ τι πάμπαν ἀμύνειν νηυσὶ θοῇσι<br/>πῦρ ἐθέλεις ἀί̈δηλον, ἐπεὶ χόλος ἔμπεσε θυμῷ,<br/>πῶς ἂν ἔπειτ' ἀπὸ σεῖο φίλον τέκος αὖθι λιποίμην<br/>οἶος; σοὶ δέ μ' ἔπεμπε γέρων ἱππηλάτα Πηλεὺς<br/>ἤματι τῷ ὅτε σ' ἐκ Φθίης Ἀγαμέμνονι πέμπε<br/>νήπιον οὔ πω εἰδόθ' ὁμοιί̈ου πολέμοιο<br/>οὐδ' ἀγορέων, ἵνα τ' ἄνδρες ἀριπρεπέες τελέθουσι.<br/>τοὔνεκά με προέηκε διδασκέμεναι τάδε πάντα,<br/>μύθων τε ῥητῆρ' ἔμεναι πρηκτῆρά τε ἔργων.<br/>ὡς ἂν ἔπειτ' ἀπὸ σεῖο φίλον τέκος οὐκ ἐθέλοιμι<br/>λείπεσθ', οὐδ' εἴ κέν μοι ὑποσταίη θεὸς αὐτὸς<br/>γῆρας ἀποξύσας θήσειν νέον ἡβώοντα,<br/>οἷον ὅτε πρῶτον λίπον Ἑλλάδα καλλιγύναικα<br/>φεύγων νείκεα πατρὸς Ἀμύντορος Ὀρμενίδαο,<br/>ὅς μοι παλλακίδος περιχώσατο καλλικόμοιο,<br/>τὴν αὐτὸς φιλέεσκεν, ἀτιμάζεσκε δ' ἄκοιτιν<br/>μητέρ' ἐμήν: ἣ δ' αἰὲν ἐμὲ λισσέσκετο γούνων<br/>παλλακίδι προμιγῆναι, ἵν' ἐχθήρειε γέροντα.</rtc></ruby><ruby><rtc lang="grc" translate="no">τῇ πιθόμην καὶ ἔρεξα: πατὴρ δ' ἐμὸς αὐτίκ' ὀϊσθεὶς<br/>πολλὰ κατηρᾶτο, στυγερὰς δ' ἐπεκέκλετ' Ἐρινῦς,<br/>μή ποτε γούνασιν οἷσιν ἐφέσσεσθαι φίλον υἱὸν<br/>ἐξ ἐμέθεν γεγαῶτα: θεοὶ δ' ἐτέλειον ἐπαρὰς<br/>Ζεύς τε καταχθόνιος καὶ ἐπαινὴ Περσεφόνεια.<br/>ἔνθ' ἐμοὶ οὐκέτι πάμπαν ἐρητύετ' ἐν φρεσὶ θυμὸς<br/>πατρὸς χωομένοιο κατὰ μέγαρα στρωφᾶσθαι.<br/>ἦ μὲν πολλὰ ἔται καὶ ἀνεψιοὶ ἀμφὶς ἐόντες<br/>αὐτοῦ λισσόμενοι κατερήτυον ἐν μεγάροισι,<br/>πολλὰ δὲ ἴφια μῆλα καὶ εἰλίποδας ἕλικας βοῦς<br/>ἔσφαζον, πολλοὶ δὲ σύες θαλέθοντες ἀλοιφῇ<br/>εὑόμενοι τανύοντο διὰ φλογὸς Ἡφαίστοιο,<br/>πολλὸν δ' ἐκ κεράμων μέθυ πίνετο τοῖο γέροντος.<br/>εἰνάνυχες δέ μοι ἀμφ' αὐτῷ παρὰ νύκτας ἴαυον:<br/>οἳ μὲν ἀμειβόμενοι φυλακὰς ἔχον, οὐδέ ποτ' ἔσβη<br/>πῦρ, ἕτερον μὲν ὑπ' αἰθούσῃ εὐερκέος αὐλῆς,<br/>ἄλλο δ' ἐνὶ προδόμῳ, πρόσθεν θαλάμοιο θυράων.<br/>ἀλλ' ὅτε δὴ δεκάτη μοι ἐπήλυθε νὺξ ἐρεβεννή,<br/>καὶ τότ' ἐγὼ θαλάμοιο θύρας πυκινῶς ἀραρυίας<br/>ῥήξας ἐξῆλθον, καὶ ὑπέρθορον ἑρκίον αὐλῆς<br/>ῥεῖα, λαθὼν φύλακάς τ' ἄνδρας δμῳάς τε γυναῖκας.<br/>φεῦγον ἔπειτ' ἀπάνευθε δι' Ἑλλάδος εὐρυχόροιο,<br/>Φθίην δ' ἐξικόμην ἐριβώλακα μητέρα μήλων<br/>ἐς Πηλῆα ἄναχθ': ὃ δέ με πρόφρων ὑπέδεκτο,<br/>καί μ' ἐφίλησ' ὡς εἴ τε πατὴρ ὃν παῖδα φιλήσῃ<br/>μοῦνον τηλύγετον πολλοῖσιν ἐπὶ κτεάτεσσι,<br/>καί μ' ἀφνειὸν ἔθηκε, πολὺν δέ μοι ὤπασε λαόν:<br/>ναῖον δ' ἐσχατιὴν Φθίης Δολόπεσσιν ἀνάσσων.<br/>καί σε τοσοῦτον ἔθηκα θεοῖς ἐπιείκελ' Ἀχιλλεῦ,<br/>ἐκ θυμοῦ φιλέων, ἐπεὶ οὐκ ἐθέλεσκες ἅμ' ἄλλῳ<br/>οὔτ' ἐς δαῖτ' ἰέναι οὔτ' ἐν μεγάροισι πάσασθαι,<br/>πρίν γ' ὅτε δή σ' ἐπ' ἐμοῖσιν ἐγὼ γούνεσσι καθίσσας<br/>ὄψου τ' ἄσαιμι προταμὼν καὶ οἶνον ἐπισχών.<br/>πολλάκι μοι κατέδευσας ἐπὶ στήθεσσι χιτῶνα<br/>οἴνου ἀποβλύζων ἐν νηπιέῃ ἀλεγεινῇ.</rtc></ruby><ruby><rtc lang="grc" translate="no">ὣς ἐπὶ σοὶ μάλα πολλὰ πάθον καὶ πολλὰ μόγησα,<br/>τὰ φρονέων ὅ μοι οὔ τι θεοὶ γόνον ἐξετέλειον<br/>ἐξ ἐμεῦ: ἀλλὰ σὲ παῖδα θεοῖς ἐπιείκελ' Ἀχιλλεῦ<br/>ποιεύμην, ἵνα μοί ποτ' ἀεικέα λοιγὸν ἀμύνῃς.<br/>ἀλλ' Ἀχιλεῦ δάμασον θυμὸν μέγαν: οὐδέ τί σε χρὴ<br/>νηλεὲς ἦτορ ἔχειν: στρεπτοὶ δέ τε καὶ θεοὶ αὐτοί,<br/>τῶν περ καὶ μείζων ἀρετὴ τιμή τε βίη τε.<br/>καὶ μὲν τοὺς θυέεσσι καὶ εὐχωλῇς ἀγανῇσι<br/>λοιβῇ τε κνίσῃ τε παρατρωπῶσ' ἄνθρωποι<br/>λισσόμενοι, ὅτε κέν τις ὑπερβήῃ καὶ ἁμάρτῃ.<br/>καὶ γάρ τε λιταί εἰσι Διὸς κοῦραι μεγάλοιο<br/>χωλαί τε ῥυσαί τε παραβλῶπές τ' ὀφθαλμώ,<br/>αἵ ῥά τε καὶ μετόπισθ' ἄτης ἀλέγουσι κιοῦσαι.<br/>ἣ δ' ἄτη σθεναρή τε καὶ ἀρτίπος, οὕνεκα πάσας<br/>πολλὸν ὑπεκπροθέει, φθάνει δέ τε πᾶσαν ἐπ' αἶαν<br/>βλάπτουσ' ἀνθρώπους: αἳ δ' ἐξακέονται ὀπίσσω.<br/>ὃς μέν τ' αἰδέσεται κούρας Διὸς ἆσσον ἰούσας,<br/>τὸν δὲ μέγ' ὤνησαν καί τ' ἔκλυον εὐχομένοιο:<br/>ὃς δέ κ' ἀνήνηται καί τε στερεῶς ἀποείπῃ,<br/>λίσσονται δ' ἄρα ταί γε Δία Κρονίωνα κιοῦσαι<br/>τῷ ἄτην ἅμ' ἕπεσθαι, ἵνα βλαφθεὶς ἀποτίσῃ.<br/>ἀλλ' Ἀχιλεῦ πόρε καὶ σὺ Διὸς κούρῃσιν ἕπεσθαι<br/>τιμήν, ἥ τ' ἄλλων περ ἐπιγνάμπτει νόον ἐσθλῶν.<br/>εἰ μὲν γὰρ μὴ δῶρα φέροι τὰ δ' ὄπισθ' ὀνομάζοι<br/>Ἀτρεί̈δης, ἀλλ' αἰὲν ἐπιζαφελῶς χαλεπαίνοι,<br/>οὐκ ἂν ἔγωγέ σε μῆνιν ἀπορρίψαντα κελοίμην<br/>Ἀργείοισιν ἀμυνέμεναι χατέουσί περ ἔμπης:<br/>νῦν δ' ἅμα τ' αὐτίκα πολλὰ διδοῖ τὰ δ' ὄπισθεν ὑπέστη,<br/>ἄνδρας δὲ λίσσεσθαι ἐπιπροέηκεν ἀρίστους<br/>κρινάμενος κατὰ λαὸν Ἀχαιϊκόν, οἵ τε σοὶ αὐτῷ<br/>φίλτατοι Ἀργείων: τῶν μὴ σύ γε μῦθον ἐλέγξῃς<br/>μηδὲ πόδας: πρὶν δ' οὔ τι νεμεσσητὸν κεχολῶσθαι.<br/>οὕτω καὶ τῶν πρόσθεν ἐπευθόμεθα κλέα ἀνδρῶν<br/>ἡρώων, ὅτε κέν τιν' ἐπιζάφελος χόλος ἵκοι:<br/>δωρητοί τε πέλοντο παράρρητοί τ' ἐπέεσσι.<br/>μέμνημαι τόδε ἔργον ἐγὼ πάλαι οὔ τι νέον γε<br/>ὡς ἦν: ἐν δ' ὑμῖν ἐρέω πάντεσσι φίλοισι.<br/>Κουρῆτές τ' ἐμάχοντο καὶ Αἰτωλοὶ μενεχάρμαι<br/>ἀμφὶ πόλιν Καλυδῶνα καὶ ἀλλήλους ἐνάριζον,<br/>Αἰτωλοὶ μὲν ἀμυνόμενοι Καλυδῶνος ἐραννῆς,<br/>Κουρῆτες δὲ διαπραθέειν μεμαῶτες Ἄρηϊ.<br/>καὶ γὰρ τοῖσι κακὸν χρυσόθρονος Ἄρτεμις ὦρσε<br/>χωσαμένη ὅ οἱ οὔ τι θαλύσια γουνῷ ἀλωῆς<br/>Οἰνεὺς ῥέξ': ἄλλοι δὲ θεοὶ δαίνυνθ' ἑκατόμβας,<br/>οἴῃ δ' οὐκ ἔρρεξε Διὸς κούρῃ μεγάλοιο.<br/>ἢ λάθετ' ἢ οὐκ ἐνόησεν: ἀάσατο δὲ μέγα θυμῷ.<br/>ἣ δὲ χολωσαμένη δῖον γένος ἰοχέαιρα<br/>ὦρσεν ἔπι χλούνην σῦν ἄγριον ἀργιόδοντα,<br/>ὃς κακὰ πόλλ' ἕρδεσκεν ἔθων Οἰνῆος ἀλωήν:<br/>πολλὰ δ' ὅ γε προθέλυμνα χαμαὶ βάλε δένδρεα μακρὰ<br/>αὐτῇσιν ῥίζῃσι καὶ αὐτοῖς ἄνθεσι μήλων.<br/>τὸν δ' υἱὸς Οἰνῆος ἀπέκτεινεν Μελέαγρος<br/>πολλέων ἐκ πολίων θηρήτορας ἄνδρας ἀγείρας<br/>καὶ κύνας: οὐ μὲν γάρ κε δάμη παύροισι βροτοῖσι:<br/>τόσσος ἔην, πολλοὺς δὲ πυρῆς ἐπέβησ' ἀλεγεινῆς.<br/>ἣ δ' ἀμφ' αὐτῷ θῆκε πολὺν κέλαδον καὶ ἀϋτὴν<br/>ἀμφὶ συὸς κεφαλῇ καὶ δέρματι λαχνήεντι,<br/>Κουρήτων τε μεσηγὺ καὶ Αἰτωλῶν μεγαθύμων.<br/>ὄφρα μὲν οὖν Μελέαγρος ἄρηι φίλος πολέμιζε,<br/>τόφρα δὲ Κουρήτεσσι κακῶς ἦν, οὐδὲ δύναντο<br/>τείχεος ἔκτοσθεν μίμνειν πολέες περ ἐόντες:<br/>ἀλλ' ὅτε δὴ Μελέαγρον ἔδυ χόλος, ὅς τε καὶ ἄλλων<br/>οἰδάνει ἐν στήθεσσι νόον πύκα περ φρονεόντων,<br/>ἤτοι ὃ μητρὶ φίλῃ Ἀλθαίῃ χωόμενος κῆρ<br/>κεῖτο παρὰ μνηστῇ ἀλόχῳ καλῇ Κλεοπάτρῃ<br/>κούρῃ Μαρπήσσης καλλισφύρου Εὐηνίνης<br/>Ἴδεώ θ', ὃς κάρτιστος ἐπιχθονίων γένετ' ἀνδρῶν<br/>τῶν τότε: καί ῥα ἄνακτος ἐναντίον εἵλετο τόξον<br/>Φοίβου Ἀπόλλωνος καλλισφύρου εἵνεκα νύμφης,<br/>τὴν δὲ τότ' ἐν μεγάροισι πατὴρ καὶ πότνια μήτηρ<br/>Ἀλκυόνην καλέεσκον ἐπώνυμον, οὕνεκ' ἄρ' αὐτῆς<br/>μήτηρ ἀλκυόνος πολυπενθέος οἶτον ἔχουσα<br/>κλαῖεν ὅ μιν ἑκάεργος ἀνήρπασε Φοῖβος Ἀπόλλων:<br/>τῇ ὅ γε παρκατέλεκτο χόλον θυμαλγέα πέσσων<br/>ἐξ ἀρέων μητρὸς κεχολωμένος, ἥ ῥα θεοῖσι<br/>πόλλ' ἀχέουσ' ἠρᾶτο κασιγνήτοιο φόνοιο,<br/>πολλὰ δὲ καὶ γαῖαν πολυφόρβην χερσὶν ἀλοία<br/>κικλήσκουσ' Ἀί̈δην καὶ ἐπαινὴν Περσεφόνειαν<br/>πρόχνυ καθεζομένη, δεύοντο δὲ δάκρυσι κόλποι,<br/>παιδὶ δόμεν θάνατον: τῆς δ' ἠεροφοῖτις Ἐρινὺς<br/>ἔκλυεν ἐξ Ἐρέβεσφιν ἀμείλιχον ἦτορ ἔχουσα.<br/>τῶν δὲ τάχ' ἀμφὶ πύλας ὅμαδος καὶ δοῦπος ὀρώρει<br/>πύργων βαλλομένων: τὸν δὲ λίσσοντο γέροντες<br/>Αἰτωλῶν, πέμπον δὲ θεῶν ἱερῆας ἀρίστους,<br/>ἐξελθεῖν καὶ ἀμῦναι ὑποσχόμενοι μέγα δῶρον:<br/>ὁππόθι πιότατον πεδίον Καλυδῶνος ἐραννῆς,<br/>ἔνθά μιν ἤνωγον τέμενος περικαλλὲς ἑλέσθαι<br/>πεντηκοντόγυον, τὸ μὲν ἥμισυ οἰνοπέδοιο,<br/>ἥμισυ δὲ ψιλὴν ἄροσιν πεδίοιο ταμέσθαι.<br/>πολλὰ δέ μιν λιτάνευε γέρων ἱππηλάτα Οἰνεὺς<br/>οὐδοῦ ἐπεμβεβαὼς ὑψηρεφέος θαλάμοιο<br/>σείων κολλητὰς σανίδας γουνούμενος υἱόν:<br/>πολλὰ δὲ τόν γε κασίγνηται καὶ πότνια μήτηρ<br/>ἐλλίσσονθ': ὃ δὲ μᾶλλον ἀναίνετο: πολλὰ δ' ἑταῖροι,<br/>οἵ οἱ κεδνότατοι καὶ φίλτατοι ἦσαν ἁπάντων:<br/>ἀλλ' οὐδ' ὧς τοῦ θυμὸν ἐνὶ στήθεσσιν ἔπειθον,<br/>πρίν γ' ὅτε δὴ θάλαμος πύκ' ἐβάλλετο, τοὶ δ' ἐπὶ πύργων<br/>βαῖνον Κουρῆτες καὶ ἐνέπρηθον μέγα ἄστυ.<br/>καὶ τότε δὴ Μελέαγρον ἐύ̈ζωνος παράκοιτις<br/>λίσσετ' ὀδυρομένη, καί οἱ κατέλεξεν ἅπαντα<br/>κήδε', ὅσ' ἀνθρώποισι πέλει τῶν ἄστυ ἁλώῃ:<br/>ἄνδρας μὲν κτείνουσι, πόλιν δέ τε πῦρ ἀμαθύνει,<br/>τέκνα δέ τ' ἄλλοι ἄγουσι βαθυζώνους τε γυναῖκας.<br/>τοῦ δ' ὠρίνετο θυμὸς ἀκούοντος κακὰ ἔργα,<br/>βῆ δ' ἰέναι, χροὶ̈ δ' ἔντε' ἐδύσετο παμφανόωντα.<br/>ὣς ὃ μὲν Αἰτωλοῖσιν ἀπήμυνεν κακὸν ἦμαρ<br/>εἴξας ᾧ θυμῷ: τῷ δ' οὐκέτι δῶρα τέλεσσαν<br/>πολλά τε καὶ χαρίεντα, κακὸν δ' ἤμυνε καὶ αὔτως.<br/>ἀλλὰ σὺ μή μοι ταῦτα νόει φρεσί, μὴ δέ σε δαίμων<br/>ἐνταῦθα τρέψειε φίλος: κάκιον δέ κεν εἴη<br/>νηυσὶν καιομένῃσιν ἀμυνέμεν: ἀλλ' ἐπὶ δώρων<br/>ἔρχεο: ἶσον γάρ σε θεῷ τίσουσιν Ἀχαιοί.<br/>εἰ δέ κ' ἄτερ δώρων πόλεμον φθισήνορα δύῃς<br/>οὐκέθ' ὁμῶς τιμῆς ἔσεαι πόλεμόν περ ἀλαλκών,</rtc></ruby><ruby><rtc lang="grc" translate="no">τὸν δ' ἀπαμειβόμενος προσέφη πόδας ὠκὺς Ἀχιλλεύς:<br/>Φοῖνιξ ἄττα γεραιὲ διοτρεφὲς οὔ τί με ταύτης<br/>χρεὼ τιμῆς: φρονέω δὲ τετιμῆσθαι Διὸς αἴσῃ,<br/>ἥ μ' ἕξει παρὰ νηυσὶ κορωνίσιν εἰς ὅ κ' ἀϋτμὴ<br/>ἐν στήθεσσι μένῃ καί μοι φίλα γούνατ' ὀρώρῃ.<br/>ἄλλο δέ τοι ἐρέω, σὺ δ' ἐνὶ φρεσὶ βάλλεο σῇσι:<br/>μή μοι σύγχει θυμὸν ὀδυρόμενος καὶ ἀχεύων<br/>Ἀτρεί̈δῃ ἥρωϊ φέρων χάριν: οὐδέ τί σε χρὴ<br/>τὸν φιλέειν, ἵνα μή μοι ἀπέχθηαι φιλέοντι.<br/>καλόν τοι σὺν ἐμοὶ τὸν κήδειν ὅς κ' ἐμὲ κήδῃ:<br/>ἶσον ἐμοὶ βασίλευε καὶ ἥμισυ μείρεο τιμῆς.<br/>οὗτοι δ' ἀγγελέουσι, σὺ δ' αὐτόθι λέξεο μίμνων<br/>εὐνῇ ἔνι μαλακῇ: ἅμα δ' ἠοῖ φαινομένηφι<br/>φρασσόμεθ' ἤ κε νεώμεθ' ἐφ' ἡμέτερ' ἦ κε μένωμεν.</rtc></ruby><ruby><rtc lang="grc" translate="no">ἦ καὶ Πατρόκλῳ ὅ γ' ἐπ' ὀφρύσι νεῦσε σιωπῇ<br/>Φοίνικι στορέσαι πυκινὸν λέχος, ὄφρα τάχιστα<br/>ἐκ κλισίης νόστοιο μεδοίατο: τοῖσι δ' ἄρ' Αἴας<br/>ἀντίθεος Τελαμωνιάδης μετὰ μῦθον ἔειπε:<br/>διογενὲς Λαερτιάδη πολυμήχαν' Ὀδυσσεῦ<br/>ἴομεν: οὐ γάρ μοι δοκέει μύθοιο τελευτὴ<br/>τῇδέ γ' ὁδῷ κρανέεσθαι: ἀπαγγεῖλαι δὲ τάχιστα<br/>χρὴ μῦθον Δαναοῖσι καὶ οὐκ ἀγαθόν περ ἐόντα<br/>οἵ που νῦν ἕαται ποτιδέγμενοι. αὐτάρ Ἀχιλλεὺς<br/>ἄγριον ἐν στήθεσσι θέτο μεγαλήτορα θυμὸν<br/>σχέτλιος, οὐδὲ μετατρέπεται φιλότητος ἑταίρων<br/>τῆς ᾗ μιν παρὰ νηυσὶν ἐτίομεν ἔξοχον ἄλλων<br/>νηλής: καὶ μέν τίς τε κασιγνήτοιο φονῆος<br/>ποινὴν ἢ οὗ παιδὸς ἐδέξατο τεθνηῶτος:<br/>καί ῥ' ὃ μὲν ἐν δήμῳ μένει αὐτοῦ πόλλ' ἀποτίσας,<br/>τοῦ δέ τ' ἐρητύεται κραδίη καὶ θυμὸς ἀγήνωρ<br/>ποινὴν δεξαμένῳ: σοὶ δ' ἄληκτόν τε κακόν τε<br/>θυμὸν ἐνὶ στήθεσσι θεοὶ θέσαν εἵνεκα κούρης<br/>οἴης: νῦν δέ τοι ἑπτὰ παρίσχομεν ἔξοχ' ἀρίστας,<br/>ἄλλά τε πόλλ' ἐπὶ τῇσι: σὺ δ' ἵλαον ἔνθεο θυμόν,<br/>αἴδεσσαι δὲ μέλαθρον: ὑπωρόφιοι δέ τοί εἰμεν<br/>πληθύος ἐκ Δαναῶν, μέμαμεν δέ τοι ἔξοχον ἄλλων<br/>κήδιστοί τ' ἔμεναι καὶ φίλτατοι ὅσσοι Ἀχαιοί.</rtc></ruby><ruby><rtc lang="grc" translate="no">τὸν δ' ἀπαμειβόμενος προσέφη πόδας ὠκὺς Ἀχιλλεύς:<br/>Αἶαν διογενὲς Τελαμώνιε κοίρανε λαῶν<br/>πάντά τί μοι κατὰ θυμὸν ἐείσαο μυθήσασθαι:<br/>ἀλλά μοι οἰδάνεται κραδίη χόλῳ ὁππότε κείνων<br/>μνήσομαι ὥς μ' ἀσύφηλον ἐν Ἀργείοισιν ἔρεξεν<br/>Ἀτρεί̈δης ὡς εἴ τιν' ἀτίμητον μετανάστην.<br/>ἀλλ' ὑμεῖς ἔρχεσθε καὶ ἀγγελίην ἀπόφασθε:<br/>οὐ γὰρ πρὶν πολέμοιο μεδήσομαι αἱματόεντος<br/>πρίν γ' υἱὸν Πριάμοιο δαί̈φρονος Ἕκτορα δῖον<br/>Μυρμιδόνων ἐπί τε κλισίας καὶ νῆας ἱκέσθαι<br/>κτείνοντ' Ἀργείους, κατά τε σμῦξαι πυρὶ νῆας.<br/>ἀμφὶ δέ τοι τῇ ἐμῇ κλισίῃ καὶ νηὶ̈ μελαίνῃ<br/>Ἕκτορα καὶ μεμαῶτα μάχης σχήσεσθαι ὀί̈ω.</rtc></ruby><ruby><rtc lang="grc" translate="no">ὣς ἔφαθ', οἳ δὲ ἕκαστος ἑλὼν δέπας ἀμφικύπελλον<br/>σπείσαντες παρὰ νῆας ἴσαν πάλιν: ἦρχε δ' Ὀδυσσεύς.<br/>Πάτροκλος δ' ἑτάροισιν ἰδὲ δμωῇσι κέλευσε<br/>Φοίνικι στορέσαι πυκινὸν λέχος ὅττι τάχιστα.<br/>αἳ δ' ἐπιπειθόμεναι στόρεσαν λέχος ὡς ἐκέλευσε<br/>κώεά τε ῥῆγός τε λίνοιό τε λεπτὸν ἄωτον.<br/>ἔνθ' ὃ γέρων κατέλεκτο καὶ ἠῶ δῖαν ἔμιμνεν.<br/>αὐτὰρ Ἀχιλλεὺς εὗδε μυχῷ κλισίης εὐπήκτου:<br/>τῷ δ' ἄρα παρκατέλεκτο γυνή, τὴν Λεσβόθεν ἦγε,<br/>Φόρβαντος θυγάτηρ Διομήδη καλλιπάρῃος.<br/>Πάτροκλος δ' ἑτέρωθεν ἐλέξατο: πὰρ δ' ἄρα καὶ τῷ<br/>Ἶφις ἐύ̈ζωνος, τήν οἱ πόρε δῖος Ἀχιλλεὺς<br/>Σκῦρον ἑλὼν αἰπεῖαν Ἐνυῆος πτολίεθρον.<br/>οἳ δ' ὅτε δὴ κλισίῃσιν ἐν Ἀτρεί̈δαο γένοντο.<br/>τοὺς μὲν ἄρα χρυσέοισι κυπέλλοις υἷες Ἀχαιῶν<br/>δειδέχατ' ἄλλοθεν ἄλλος ἀνασταδόν, ἔκ τ' ἐρέοντο:<br/>πρῶτος δ' ἐξερέεινεν ἄναξ ἀνδρῶν Ἀγαμέμνων:<br/>εἴπ' ἄγε μ' ὦ πολύαιν' Ὀδυσεῦ μέγα κῦδος Ἀχαιῶν<br/>ἤ ῥ' ἐθέλει νήεσσιν ἀλεξέμεναι δήϊον πῦρ,<br/>ἦ ἀπέειπε, χόλος δ' ἔτ' ἔχει μεγαλήτορα θυμόν;</rtc></ruby><ruby><rtc lang="grc" translate="no">τὸν δ' αὖτε προσέειπε πολύτλας δῖος Ὀδυσσεύς:<br/>Ἀτρεί̈δη κύδιστε ἄναξ ἀνδρῶν Ἀγάμεμνον<br/>κεῖνός γ' οὐκ ἐθέλει σβέσσαι χόλον, ἀλλ' ἔτι μᾶλλον<br/>πιμπλάνεται μένεος, σὲ δ' ἀναίνεται ἠδὲ σὰ δῶρα.<br/>αὐτόν σε φράζεσθαι ἐν Ἀργείοισιν ἄνωγεν<br/>ὅππως κεν νῆάς τε σαῷς καὶ λαὸν Ἀχαιῶν:<br/>αὐτὸς δ' ἠπείλησεν ἅμ' ἠοῖ φαινομένηφι<br/>νῆας ἐϋσσέλμους ἅλαδ' ἑλκέμεν ἀμφιελίσσας.<br/>καὶ δ' ἂν τοῖς ἄλλοισιν ἔφη παραμυθήσασθαι<br/>οἴκαδ' ἀποπλείειν, ἐπεὶ οὐκέτι δήετε τέκμωρ<br/>Ἰλίου αἰπεινῆς: μάλα γάρ ἑθεν εὐρύοπα Ζεὺς<br/>χεῖρα ἑὴν ὑπερέσχε, τεθαρσήκασι δὲ λαοί.<br/>ὣς ἔφατ': εἰσὶ καὶ οἵδε τάδ' εἰπέμεν, οἵ μοι ἕποντο,<br/>Αἴας καὶ κήρυκε δύω πεπνυμένω ἄμφω.<br/>Φοῖνιξ δ' αὖθ' ὃ γέρων κατελέξατο, ὡς γὰρ ἀνώγει,<br/>ὄφρά οἱ ἐν νήεσσι φίλην ἐς πατρίδ' ἕπηται<br/>αὔριον, ἢν ἐθέλῃσιν: ἀνάγκῃ δ' οὔ τί μιν ἄξει.</rtc></ruby><ruby><rtc lang="grc" translate="no">ὣς ἔφαθ', οἳ δ' ἄρα πάντες ἀκὴν ἐγένοντο σιωπῇ<br/>μῦθον ἀγασσάμενοι: μάλα γὰρ κρατερῶς ἀγόρευσε.<br/>δὴν δ' ἄνεῳ ἦσαν τετιηότες υἷες Ἀχαιῶν:<br/>ὀψὲ δὲ δὴ μετέειπε βοὴν ἀγαθὸς Διομήδης:<br/>Ἀτρεί̈δη κύδιστε ἄναξ ἀνδρῶν Ἀγάμεμνον<br/>μὴ ὄφελες λίσσεσθαι ἀμύμονα Πηλεί̈ωνα<br/>μυρία δῶρα διδούς: ὃ δ' ἀγήνωρ ἐστὶ καὶ ἄλλως:<br/>νῦν αὖ μιν πολὺ μᾶλλον ἀγηνορίῃσιν ἐνῆκας.<br/>ἀλλ' ἤτοι κεῖνον μὲν ἐάσομεν ἤ κεν ἴῃσιν<br/>ἦ κε μένῃ: τότε δ' αὖτε μαχήσεται ὁππότε κέν μιν<br/>θυμὸς ἐνὶ στήθεσσιν ἀνώγῃ καὶ θεὸς ὄρσῃ.<br/>ἀλλ' ἄγεθ' ὡς ἂν ἐγὼ εἴπω πειθώμεθα πάντες:<br/>νῦν μὲν κοιμήσασθε τεταρπόμενοι φίλον ἦτορ<br/>σίτου καὶ οἴνοιο: τὸ γὰρ μένος ἐστὶ καὶ ἀλκή:<br/>αὐτὰρ ἐπεί κε φανῇ καλὴ ῥοδοδάκτυλος Ἠώς,<br/>καρπαλίμως πρὸ νεῶν ἐχέμεν λαόν τε καὶ ἵππους<br/>ὀτρύνων, καὶ δ' αὐτὸς ἐνὶ πρώτοισι μάχεσθαι.</rtc></ruby><ruby><rtc lang="grc" translate="no">ὣς ἔφαθ', οἳ δ' ἄρα πάντες ἐπῄνησαν βασιλῆες<br/>μῦθον ἀγασσάμενοι Διομήδεος ἱπποδάμοιο.<br/>καὶ τότε δὴ σπείσαντες ἔβαν κλισίην δὲ ἕκαστος,<br/>ἔνθα δὲ κοιμήσαντο καὶ ὕπνου δῶρον ἕλοντο.</rtc></ruby>