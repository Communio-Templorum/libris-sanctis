<h2>Book 24</h2><ruby><rtc lang="grc" translate="no">λῦτο δ' ἀγών, λαοὶ δὲ θοὰς ἐπὶ νῆας ἕκαστοι<br/>ἐσκίδναντ' ἰέναι. τοὶ μὲν δόρποιο μέδοντο<br/>ὕπνου τε γλυκεροῦ ταρπήμεναι: αὐτὰρ Ἀχιλλεὺς<br/>κλαῖε φίλου ἑτάρου μεμνημένος, οὐδέ μιν ὕπνος<br/>ᾕρει πανδαμάτωρ, ἀλλ' ἐστρέφετ' ἔνθα καὶ ἔνθα<br/>Πατρόκλου ποθέων ἀνδροτῆτά τε καὶ μένος ἠύ̈,<br/>ἠδ' ὁπόσα τολύπευσε σὺν αὐτῷ καὶ πάθεν ἄλγεα<br/>ἀνδρῶν τε πτολέμους ἀλεγεινά τε κύματα πείρων:<br/>τῶν μιμνησκόμενος θαλερὸν κατὰ δάκρυον εἶβεν,<br/>ἄλλοτ' ἐπὶ πλευρὰς κατακείμενος, ἄλλοτε δ' αὖτε<br/>ὕπτιος, ἄλλοτε δὲ πρηνής: τοτὲ δ' ὀρθὸς ἀναστὰς<br/>δινεύεσκ' ἀλύων παρὰ θῖν' ἁλός: οὐδέ μιν ἠὼς<br/>φαινομένη λήθεσκεν ὑπεὶρ ἅλα τ' ἠϊόνας τε.<br/>ἀλλ' ὅ γ' ἐπεὶ ζεύξειεν ὑφ' ἅρμασιν ὠκέας ἵππους,<br/>Ἕκτορα δ' ἕλκεσθαι δησάσκετο δίφρου ὄπισθεν,<br/>τρὶς δ' ἐρύσας περὶ σῆμα Μενοιτιάδαο θανόντος<br/>αὖτις ἐνὶ κλισίῃ παυέσκετο, τὸν δέ τ' ἔασκεν<br/>ἐν κόνι ἐκτανύσας προπρηνέα: τοῖο δ' Ἀπόλλων<br/>πᾶσαν ἀεικείην ἄπεχε χροὶ̈ φῶτ' ἐλεαίρων<br/>καὶ τεθνηότα περ: περὶ δ' αἰγίδι πάντα κάλυπτε<br/>χρυσείῃ, ἵνα μή μιν ἀποδρύφοι ἑλκυστάζων.</rtc></ruby><ruby><rtc lang="grc" translate="no">ὣς ὃ μὲν Ἕκτορα δῖον ἀείκιζεν μενεαίνων:<br/>τὸν δ' ἐλεαίρεσκον μάκαρες θεοὶ εἰσορόωντες,<br/>κλέψαι δ' ὀτρύνεσκον ἐύ̈σκοπον ἀργεϊφόντην.<br/>ἔνθ' ἄλλοις μὲν πᾶσιν ἑήνδανεν, οὐδέ ποθ' Ἥρῃ<br/>οὐδὲ Ποσειδάων' οὐδὲ γλαυκώπιδι κούρῃ,<br/>ἀλλ' ἔχον ὥς σφιν πρῶτον ἀπήχθετο Ἴλιος ἱρὴ<br/>καὶ Πρίαμος καὶ λαὸς Ἀλεξάνδρου ἕνεκ' ἄτης,<br/>ὃς νείκεσσε θεὰς ὅτε οἱ μέσσαυλον ἵκοντο,<br/>τὴν δ' ᾔνησ' ἥ οἱ πόρε μαχλοσύνην ἀλεγεινήν.<br/>ἀλλ' ὅτε δή ῥ' ἐκ τοῖο δυωδεκάτη γένετ' ἠώς,<br/>καὶ τότ' ἄρ' ἀθανάτοισι μετηύδα Φοῖβος Ἀπόλλων:<br/>σχέτλιοί ἐστε θεοί, δηλήμονες: οὔ νύ ποθ' ὑμῖν<br/>Ἕκτωρ μηρί' ἔκηε βοῶν αἰγῶν τε τελείων;<br/>τὸν νῦν οὐκ ἔτλητε νέκυν περ ἐόντα σαῶσαι<br/>ᾗ τ' ἀλόχῳ ἰδέειν καὶ μητέρι καὶ τέκεϊ ᾧ<br/>καὶ πατέρι Πριάμῳ λαοῖσί τε, τοί κέ μιν ὦκα<br/>ἐν πυρὶ κήαιεν καὶ ἐπὶ κτέρεα κτερίσαιεν.<br/>ἀλλ' ὀλοῷ Ἀχιλῆϊ θεοὶ βούλεσθ' ἐπαρήγειν,<br/>ᾧ οὔτ' ἂρ φρένες εἰσὶν ἐναίσιμοι οὔτε νόημα<br/>γναμπτὸν ἐνὶ στήθεσσι, λέων δ' ὣς ἄγρια οἶδεν,<br/>ὅς τ' ἐπεὶ ἂρ μεγάλῃ τε βίῃ καὶ ἀγήνορι θυμῷ<br/>εἴξας εἶσ' ἐπὶ μῆλα βροτῶν ἵνα δαῖτα λάβῃσιν:<br/>ὣς Ἀχιλεὺς ἔλεον μὲν ἀπώλεσεν, οὐδέ οἱ αἰδὼς<br/>γίγνεται, ἥ τ' ἄνδρας μέγα σίνεται ἠδ' ὀνίνησι.<br/>μέλλει μέν πού τις καὶ φίλτερον ἄλλον ὀλέσσαι<br/>ἠὲ κασίγνητον ὁμογάστριον ἠὲ καὶ υἱόν:<br/>ἀλλ' ἤτοι κλαύσας καὶ ὀδυράμενος μεθέηκε:<br/>τλητὸν γὰρ Μοῖραι θυμὸν θέσαν ἀνθρώποισιν.<br/>αὐτὰρ ὅ γ' Ἕκτορα δῖον, ἐπεὶ φίλον ἦτορ ἀπηύρα,<br/>ἵππων ἐξάπτων περὶ σῆμ' ἑτάροιο φίλοιο<br/>ἕλκει: οὐ μήν οἱ τό γε κάλλιον οὐδέ τ' ἄμεινον.<br/>μὴ ἀγαθῷ περ ἐόντι νεμεσσηθέωμέν οἱ ἡμεῖς:<br/>κωφὴν γὰρ δὴ γαῖαν ἀεικίζει μενεαίνων.</rtc></ruby><ruby><rtc lang="grc" translate="no">τὸν δὲ χολωσαμένη προσέφη λευκώλενος Ἥρη:<br/>εἴη κεν καὶ τοῦτο τεὸν ἔπος ἀργυρότοξε<br/>εἰ δὴ ὁμὴν Ἀχιλῆϊ καὶ Ἕκτορι θήσετε τιμήν.<br/>Ἕκτωρ μὲν θνητός τε γυναῖκά τε θήσατο μαζόν:<br/>αὐτὰρ Ἀχιλλεύς ἐστι θεᾶς γόνος, ἣν ἐγὼ αὐτὴ<br/>θρέψά τε καὶ ἀτίτηλα καὶ ἀνδρὶ πόρον παράκοιτιν<br/>Πηλέϊ, ὃς περὶ κῆρι φίλος γένετ' ἀθανάτοισι.<br/>πάντες δ' ἀντιάασθε θεοὶ γάμου: ἐν δὲ σὺ τοῖσι<br/>δαίνυ' ἔχων φόρμιγγα κακῶν ἕταρ', αἰὲν ἄπιστε.<br/>τὴν δ' ἀπαμειβόμενος προσέφη νεφεληγερέτα Ζεύς:<br/>Ἥρη μὴ δὴ πάμπαν ἀποσκύδμαινε θεοῖσιν:<br/>οὐ μὲν γὰρ τιμή γε μί' ἔσσεται: ἀλλὰ καὶ Ἕκτωρ<br/>φίλτατος ἔσκε θεοῖσι βροτῶν οἳ ἐν Ἰλίῳ εἰσίν:<br/>ὣς γὰρ ἔμοιγ', ἐπεὶ οὔ τι φίλων ἡμάρτανε δώρων.<br/>οὐ γάρ μοί ποτε βωμὸς ἐδεύετο δαιτὸς ἐί̈σης<br/>λοιβῆς τε κνίσης τε: τὸ γὰρ λάχομεν γέρας ἡμεῖς.<br/>ἀλλ' ἤτοι κλέψαι μὲν ἐάσομεν, οὐδέ πῃ ἔστι,<br/>λάθρῃ Ἀχιλλῆος θρασὺν Ἕκτορα: ἦ γάρ οἱ αἰεὶ<br/>μήτηρ παρμέμβλωκεν ὁμῶς νύκτάς τε καὶ ἦμαρ.<br/>ἀλλ' εἴ τις καλέσειε θεῶν Θέτιν ἆσσον ἐμεῖο,<br/>ὄφρά τί οἱ εἴπω πυκινὸν ἔπος, ὥς κεν Ἀχιλλεὺς<br/>δώρων ἐκ Πριάμοιο λάχῃ ἀπό θ' Ἕκτορα λύσῃ.</rtc></ruby><ruby><rtc lang="grc" translate="no">ὣς ἔφατ', ὦρτο δὲ Ἶρις ἀελλόπος ἀγγελέουσα,<br/>μεσσηγὺς δὲ Σάμου τε καὶ Ἴμβρου παιπαλοέσσης<br/>ἔνθορε μείλανι πόντῳ: ἐπεστονάχησε δὲ λίμνη.<br/>ἣ δὲ μολυβδαίνῃ ἰκέλη ἐς βυσσὸν ὄρουσεν,<br/>ἥ τε κατ' ἀγραύλοιο βοὸς κέρας ἐμβεβαυῖα<br/>ἔρχεται ὠμηστῇσιν ἐπ' ἰχθύσι κῆρα φέρουσα.<br/>εὗρε δ' ἐνὶ σπῆϊ γλαφυρῷ Θέτιν, ἀμφὶ δ' ἄρ' ἄλλαι<br/>εἵαθ' ὁμηγερέες ἅλιαι θεαί: ἣ δ' ἐνὶ μέσσῃς<br/>κλαῖε μόρον οὗ παιδὸς ἀμύμονος, ὅς οἱ ἔμελλε<br/>φθίσεσθ' ἐν Τροίῃ ἐριβώλακι τηλόθι πάτρης.<br/>ἀγχοῦ δ' ἱσταμένη προσέφη πόδας ὠκέα Ἶρις:<br/>ὄρσο Θέτι: καλέει Ζεὺς ἄφθιτα μήδεα εἰδώς.<br/>τὴν δ' ἠμείβετ' ἔπειτα θεὰ Θέτις ἀργυρόπεζα:<br/>τίπτέ με κεῖνος ἄνωγε μέγας θεός; αἰδέομαι δὲ<br/>μίσγεσθ' ἀθανάτοισιν, ἔχω δ' ἄχε' ἄκριτα θυμῷ.<br/>εἶμι μέν, οὐδ' ἅλιον ἔπος ἔσσεται ὅττί κεν εἴπῃ.<br/>ὣς ἄρα φωνήσασα κάλυμμ' ἕλε δῖα θεάων<br/>κυάνεον, τοῦ δ' οὔ τι μελάντερον ἔπλετο ἔσθος.<br/>βῆ δ' ἰέναι, πρόσθεν δὲ ποδήνεμος ὠκέα Ἶρις<br/>ἡγεῖτ': ἀμφὶ δ' ἄρα σφι λιάζετο κῦμα θαλάσσης.<br/>ἀκτὴν δ' ἐξαναβᾶσαι ἐς οὐρανὸν ἀϊχθήτην,<br/>εὗρον δ' εὐρύοπα Κρονίδην, περὶ δ' ἄλλοι ἅπαντες<br/>εἵαθ' ὁμηγερέες μάκαρες θεοὶ αἰὲν ἐόντες.<br/>ἣ δ' ἄρα πὰρ Διὶ πατρὶ καθέζετο, εἶξε δ' Ἀθήνη.<br/>Ἥρη δὲ χρύσεον καλὸν δέπας ἐν χερὶ θῆκε<br/>καί ῥ' εὔφρην' ἐπέεσσι: Θέτις δ' ὤρεξε πιοῦσα.<br/>τοῖσι δὲ μύθων ἦρχε πατὴρ ἀνδρῶν τε θεῶν τε:<br/>ἤλυθες Οὔλυμπον δὲ θεὰ Θέτι κηδομένη περ,<br/>πένθος ἄλαστον ἔχουσα μετὰ φρεσίν: οἶδα καὶ αὐτός:<br/>ἀλλὰ καὶ ὧς ἐρέω τοῦ σ' εἵνεκα δεῦρο κάλεσσα.<br/>ἐννῆμαρ δὴ νεῖκος ἐν ἀθανάτοισιν ὄρωρεν<br/>Ἕκτορος ἀμφὶ νέκυι καὶ Ἀχιλλῆϊ πτολιπόρθῳ:<br/>κλέψαι δ' ὀτρύνουσιν ἐύ̈σκοπον ἀργεϊφόντην:<br/>αὐτὰρ ἐγὼ τόδε κῦδος Ἀχιλλῆϊ προτιάπτω<br/>αἰδῶ καὶ φιλότητα τεὴν μετόπισθε φυλάσσων.<br/>αἶψα μάλ' ἐς στρατὸν ἐλθὲ καὶ υἱέϊ σῷ ἐπίτειλον:<br/>σκύζεσθαί οἱ εἰπὲ θεούς, ἐμὲ δ' ἔξοχα πάντων<br/>ἀθανάτων κεχολῶσθαι, ὅτι φρεσὶ μαινομένῃσιν<br/>Ἕκτορ' ἔχει παρὰ νηυσὶ κορωνίσιν οὐδ' ἀπέλυσεν,<br/>αἴ κέν πως ἐμέ τε δείσῃ ἀπό θ' Ἕκτορα λύσῃ.<br/>αὐτὰρ ἐγὼ Πριάμῳ μεγαλήτορι Ἶριν ἐφήσω<br/>λύσασθαι φίλον υἱὸν ἰόντ' ἐπὶ νῆας Ἀχαιῶν,<br/>δῶρα δ' Ἀχιλλῆϊ φερέμεν, τά κε θυμὸν ἰήνῃ.</rtc></ruby><ruby><rtc lang="grc" translate="no">ὣς ἔφατ', οὐδ' ἀπίθησε θεὰ Θέτις ἀργυρόπεζα,<br/>βῆ δὲ κατ' Οὐλύμποιο καρήνων ἀί̈ξασα,<br/>ἷξεν δ' ἐς κλισίην οὗ υἱέος: ἔνθ' ἄρα τόν γε<br/>εὗρ' ἁδινὰ στενάχοντα: φίλοι δ' ἀμφ' αὐτὸν ἑταῖροι<br/>ἐσσυμένως ἐπένοντο καὶ ἐντύνοντο ἄριστον:<br/>τοῖσι δ' ὄϊς λάσιος μέγας ἐν κλισίῃ ἱέρευτο.<br/>ἣ δὲ μάλ' ἄγχ' αὐτοῖο καθέζετο πότνια μήτηρ,<br/>χειρί τέ μιν κατέρεξεν ἔπος τ' ἔφατ' ἔκ τ' ὀνόμαζε:<br/>τέκνον ἐμὸν τέο μέχρις ὀδυρόμενος καὶ ἀχεύων<br/>σὴν ἔδεαι κραδίην μεμνημένος οὔτέ τι σίτου<br/>οὔτ' εὐνῆς; ἀγαθὸν δὲ γυναικί περ ἐν φιλότητι<br/>μίσγεσθ': οὐ γάρ μοι δηρὸν βέῃ, ἀλλά τοι ἤδη<br/>ἄγχι παρέστηκεν θάνατος καὶ μοῖρα κραταιή.<br/>ἀλλ' ἐμέθεν ξύνες ὦκα, Διὸς δέ τοι ἄγγελός εἰμι:<br/>σκύζεσθαι σοί φησι θεούς, ἑὲ δ' ἔξοχα πάντων<br/>ἀθανάτων κεχολῶσθαι, ὅτι φρεσὶ μαινομένῃσιν<br/>Ἕκτορ' ἔχεις παρὰ νηυσὶ κορωνίσιν οὐδ' ἀπέλυσας.<br/>ἀλλ' ἄγε δὴ λῦσον, νεκροῖο δὲ δέξαι ἄποινα.</rtc></ruby><ruby><rtc lang="grc" translate="no">τὴν δ' ἀπαμειβόμενος προσέφη πόδας ὠκὺς Ἀχιλλεύς:<br/>τῇδ' εἴη: ὃς ἄποινα φέροι καὶ νεκρὸν ἄγοιτο,<br/>εἰ δὴ πρόφρονι θυμῷ Ὀλύμπιος αὐτὸς ἀνώγει.</rtc></ruby><ruby><rtc lang="grc" translate="no">ὣς οἵ γ' ἐν νηῶν ἀγύρει μήτηρ τε καὶ υἱὸς<br/>πολλὰ πρὸς ἀλλήλους ἔπεα πτερόεντ' ἀγόρευον.<br/>Ἶριν δ' ὄτρυνε Κρονίδης εἰς Ἴλιον ἱρήν:<br/>βάσκ' ἴθι Ἶρι ταχεῖα λιποῦσ' ἕδος Οὐλύμποιο<br/>ἄγγειλον Πριάμῳ μεγαλήτορι Ἴλιον εἴσω<br/>λύσασθαι φίλον υἱὸν ἰόντ' ἐπὶ νῆας Ἀχαιῶν,<br/>δῶρα δ' Ἀχιλλῆϊ φερέμεν τά κε θυμὸν ἰήνῃ<br/>οἶον, μὴ δέ τις ἄλλος ἅμα Τρώων ἴτω ἀνήρ.<br/>κῆρύξ τίς οἱ ἕποιτο γεραίτερος, ὅς κ' ἰθύνοι<br/>ἡμιόνους καὶ ἄμαξαν ἐύ̈τροχον, ἠδὲ καὶ αὖτις<br/>νεκρὸν ἄγοι προτὶ ἄστυ, τὸν ἔκτανε δῖος Ἀχιλλεύς.<br/>μὴ δέ τί οἱ θάνατος μελέτω φρεσὶ μὴ δέ τι τάρβος:<br/>τοῖον γάρ οἱ πομπὸν ὀπάσσομεν ἀργεϊφόντην,<br/>ὃς ἄξει εἷός κεν ἄγων Ἀχιλῆϊ πελάσσῃ.<br/>αὐτὰρ ἐπὴν ἀγάγῃσιν ἔσω κλισίην Ἀχιλῆος,<br/>οὔτ' αὐτὸς κτενέει ἀπό τ' ἄλλους πάντας ἐρύξει:<br/>οὔτε γάρ ἐστ' ἄφρων οὔτ' ἄσκοπος οὔτ' ἀλιτήμων,<br/>ἀλλὰ μάλ' ἐνδυκέως ἱκέτεω πεφιδήσεται ἀνδρός.<br/>ὣς ἔφατ', ὦρτο δὲ Ἶρις ἀελλόπος ἀγγελέουσα.<br/>ἷξεν δ' ἐς Πριάμοιο, κίχεν δ' ἐνοπήν τε γόον τε.<br/>παῖδες μὲν πατέρ' ἀμφὶ καθήμενοι ἔνδοθεν αὐλῆς<br/>δάκρυσιν εἵματ' ἔφυρον, ὃ δ' ἐν μέσσοισι γεραιὸς<br/>ἐντυπὰς ἐν χλαίνῃ κεκαλυμμένος: ἀμφὶ δὲ πολλὴ<br/>κόπρος ἔην κεφαλῇ τε καὶ αὐχένι τοῖο γέροντος<br/>τήν ῥα κυλινδόμενος καταμήσατο χερσὶν ἑῇσι.<br/>θυγατέρες δ' ἀνὰ δώματ' ἰδὲ νυοὶ ὠδύροντο<br/>τῶν μιμνησκόμεναι οἳ δὴ πολέες τε καὶ ἐσθλοὶ<br/>χερσὶν ὑπ' Ἀργείων κέατο ψυχὰς ὀλέσαντες.<br/>στῆ δὲ παρὰ Πρίαμον Διὸς ἄγγελος, ἠδὲ προσηύδα<br/>τυτθὸν φθεγξαμένη: τὸν δὲ τρόμος ἔλλαβε γυῖα:<br/>θάρσει Δαρδανίδη Πρίαμε φρεσί, μὴ δέ τι τάρβει:<br/>οὐ μὲν γάρ τοι ἐγὼ κακὸν ὀσσομένη τόδ' ἱκάνω<br/>ἀλλ' ἀγαθὰ φρονέουσα: Διὸς δέ τοι ἄγγελός εἰμι,<br/>ὅς σευ ἄνευθεν ἐὼν μέγα κήδεται ἠδ' ἐλεαίρει.<br/>λύσασθαί σ' ἐκέλευσεν Ὀλύμπιος Ἕκτορα δῖον,<br/>δῶρα δ' Ἀχιλλῆϊ φερέμεν τά κε θυμὸν ἰήνῃ<br/>οἶον, μὴ δέ τις ἄλλος ἅμα Τρώων ἴτω ἀνήρ.<br/>κῆρύξ τίς τοι ἕποιτο γεραίτερος, ὅς κ' ἰθύνοι<br/>ἡμιόνους καὶ ἄμαξαν ἐύ̈τροχον, ἠδὲ καὶ αὖτις<br/>νεκρὸν ἄγοι προτὶ ἄστυ, τὸν ἔκτανε δῖος Ἀχιλλεύς.<br/>μὴ δέ τί τοι θάνατος μελέτω φρεσὶ μηδέ τι τάρβος:<br/>τοῖος γάρ τοι πομπὸς ἅμ' ἕψεται ἀργεϊφόντης,<br/>ὅς σ' ἄξει εἷός κεν ἄγων Ἀχιλῆϊ πελάσσῃ.<br/>αὐτὰρ ἐπὴν ἀγάγῃσιν ἔσω κλισίην Ἀχιλῆος,<br/>οὔτ' αὐτὸς κτενέει ἀπό τ' ἄλλους πάντας ἐρύξει:<br/>οὔτε γάρ ἔστ' ἄφρων οὔτ' ἄσκοπος οὔτ' ἀλιτήμων,<br/>ἀλλὰ μάλ' ἐνδυκέως ἱκέτεω πεφιδήσεται ἀνδρός.</rtc></ruby><ruby><rtc lang="grc" translate="no">ἣ μὲν ἄρ' ὣς εἰποῦσ' ἀπέβη πόδας ὠκέα Ἶρις,<br/>αὐτὰρ ὅ γ' υἷας ἄμαξαν ἐύ̈τροχον ἡμιονείην<br/>ὁπλίσαι ἠνώγει, πείρινθα δὲ δῆσαι ἐπ' αὐτῆς.<br/>αὐτὸς δ' ἐς θάλαμον κατεβήσετο κηώεντα<br/>κέδρινον ὑψόροφον, ὃς γλήνεα πολλὰ κεχάνδει:<br/>ἐς δ' ἄλοχον Ἑκάβην ἐκαλέσσατο φώνησέν τε:<br/>δαιμονίη Διόθεν μοι Ὀλύμπιος ἄγγελος ἦλθε<br/>λύσασθαι φίλον υἱὸν ἰόντ' ἐπὶ νῆας Ἀχαιῶν,<br/>δῶρα δ' Ἀχιλλῆϊ φερέμεν τά κε θυμὸν ἰήνῃ.<br/>ἀλλ' ἄγε μοι τόδε εἰπὲ τί τοι φρεσὶν εἴδεται εἶναι;<br/>αἰνῶς γάρ μ' αὐτόν γε μένος καὶ θυμὸς ἄνωγε<br/>κεῖσ' ἰέναι ἐπὶ νῆας ἔσω στρατὸν εὐρὺν Ἀχαιῶν.</rtc></ruby><ruby><rtc lang="grc" translate="no">ὣς φάτο, κώκυσεν δὲ γυνὴ καὶ ἀμείβετο μύθῳ:<br/>ὤ μοι πῇ δή τοι φρένες οἴχονθ', ᾗς τὸ πάρος περ<br/>ἔκλε' ἐπ' ἀνθρώπους ξείνους ἠδ' οἷσιν ἀνάσσεις;<br/>πῶς ἐθέλεις ἐπὶ νῆας Ἀχαιῶν ἐλθέμεν οἶος<br/>ἀνδρὸς ἐς ὀφθαλμοὺς ὅς τοι πολέας τε καὶ ἐσθλοὺς<br/>υἱέας ἐξενάριξε: σιδήρειόν νύ τοι ἦτορ.<br/>εἰ γάρ σ' αἱρήσει καὶ ἐσόψεται ὀφθαλμοῖσιν<br/>ὠμηστὴς καὶ ἄπιστος ἀνὴρ ὅ γε οὔ σ' ἐλεήσει,<br/>οὐδέ τί σ' αἰδέσεται. νῦν δὲ κλαίωμεν ἄνευθεν<br/>ἥμενοι ἐν μεγάρῳ: τῷ δ' ὥς ποθι Μοῖρα κραταιὴ<br/>γιγνομένῳ ἐπένησε λίνῳ, ὅτε μιν τέκον αὐτή,<br/>ἀργίποδας κύνας ἆσαι ἑῶν ἀπάνευθε τοκήων<br/>ἀνδρὶ πάρα κρατερῷ, τοῦ ἐγὼ μέσον ἧπαρ ἔχοιμι<br/>ἐσθέμεναι προσφῦσα: τότ' ἄντιτα ἔργα γένοιτο<br/>παιδὸς ἐμοῦ, ἐπεὶ οὔ ἑ κακιζόμενόν γε κατέκτα,<br/>ἀλλὰ πρὸ Τρώων καὶ Τρωϊάδων βαθυκόλπων<br/>ἑσταότ' οὔτε φόβου μεμνημένον οὔτ' ἀλεωρῆς.</rtc></ruby><ruby><rtc lang="grc" translate="no">τὴν δ' αὖτε προσέειπε γέρων Πρίαμος θεοειδής:<br/>μή μ' ἐθέλοντ' ἰέναι κατερύκανε, μὴ δέ μοι αὐτὴ<br/>ὄρνις ἐνὶ μεγάροισι κακὸς πέλευ: οὐδέ με πείσεις.<br/>εἰ μὲν γάρ τίς μ' ἄλλος ἐπιχθονίων ἐκέλευεν,<br/>ἢ οἳ μάντιές εἰσι θυοσκόοι ἢ ἱερῆες,<br/>ψεῦδός κεν φαῖμεν καὶ νοσφιζοίμεθα μᾶλλον:<br/>νῦν δ', αὐτὸς γὰρ ἄκουσα θεοῦ καὶ ἐσέδρακον ἄντην,<br/>εἶμι καὶ οὐχ ἅλιον ἔπος ἔσσεται. εἰ δέ μοι αἶσα<br/>τεθνάμεναι παρὰ νηυσὶν Ἀχαιῶν χαλκοχιτώνων<br/>βούλομαι: αὐτίκα γάρ με κατακτείνειεν Ἀχιλλεὺς<br/>ἀγκὰς ἑλόντ' ἐμὸν υἱόν, ἐπὴν γόου ἐξ ἔρον εἵην.</rtc></ruby><ruby><rtc lang="grc" translate="no">ἦ καὶ φωριαμῶν ἐπιθήματα κάλ' ἀνέῳγεν:<br/>ἔνθεν δώδεκα μὲν περικαλλέας ἔξελε πέπλους,<br/>δώδεκα δ' ἁπλοί̈δας χλαίνας, τόσσους δὲ τάπητας,<br/>τόσσα δὲ φάρεα λευκά, τόσους δ' ἐπὶ τοῖσι χιτῶνας.<br/>χρυσοῦ δὲ στήσας ἔφερεν δέκα πάντα τάλαντα,<br/>ἐκ δὲ δύ' αἴθωνας τρίποδας, πίσυρας δὲ λέβητας,<br/>ἐκ δὲ δέπας περικαλλές, ὅ οἱ Θρῇκες πόρον ἄνδρες<br/>ἐξεσίην ἐλθόντι μέγα κτέρας: οὐδέ νυ τοῦ περ<br/>φείσατ' ἐνὶ μεγάροις ὃ γέρων, περὶ δ' ἤθελε θυμῷ<br/>λύσασθαι φίλον υἱόν. ὃ δὲ Τρῶας μὲν ἅπαντας<br/>αἰθούσης ἀπέεργεν ἔπεσσ' αἰσχροῖσιν ἐνίσσων:<br/>ἔρρετε λωβητῆρες ἐλεγχέες: οὔ νυ καὶ ὑμῖν<br/>οἴκοι ἔνεστι γόος, ὅτι μ' ἤλθετε κηδήσοντες;<br/>ἦ ὀνόσασθ' ὅτι μοι Κρονίδης Ζεὺς ἄλγε' ἔδωκε<br/>παῖδ' ὀλέσαι τὸν ἄριστον; ἀτὰρ γνώσεσθε καὶ ὔμμες:<br/>ῥηί̈τεροι γὰρ μᾶλλον Ἀχαιοῖσιν δὴ ἔσεσθε<br/>κείνου τεθνηῶτος ἐναιρέμεν. αὐτὰρ ἔγωγε<br/>πρὶν ἀλαπαζομένην τε πόλιν κεραϊζομένην τε<br/>ὀφθαλμοῖσιν ἰδεῖν βαίην δόμον Ἄϊδος εἴσω.</rtc></ruby><ruby><rtc lang="grc" translate="no">ἦ καὶ σκηπανίῳ δίεπ' ἀνέρας: οἳ δ' ἴσαν ἔξω<br/>σπερχομένοιο γέροντος: ὃ δ' υἱάσιν οἷσιν ὁμόκλα<br/>νεικείων Ἕλενόν τε Πάριν τ' Ἀγάθωνά τε δῖον<br/>Πάμμονά τ' Ἀντίφονόν τε βοὴν ἀγαθόν τε Πολίτην<br/>Δηί̈φοβόν τε καὶ Ἱππόθοον καὶ δῖον Ἀγαυόν:<br/>ἐννέα τοῖς ὃ γεραιὸς ὁμοκλήσας ἐκέλευε:<br/>σπεύσατέ μοι κακὰ τέκνα κατηφόνες: αἴθ' ἅμα πάντες<br/>Ἕκτορος ὠφέλετ' ἀντὶ θοῇς ἐπὶ νηυσὶ πεφάσθαι.<br/>ὤ μοι ἐγὼ πανάποτμος, ἐπεὶ τέκον υἷας ἀρίστους<br/>Τροίῃ ἐν εὐρείῃ, τῶν δ' οὔ τινά φημι λελεῖφθαι,<br/>Μήστορά τ' ἀντίθεον καὶ Τρωί̈λον ἱππιοχάρμην<br/>Ἕκτορά θ', ὃς θεὸς ἔσκε μετ' ἀνδράσιν, οὐδὲ ἐῴκει<br/>ἀνδρός γε θνητοῦ πάϊς ἔμμεναι ἀλλὰ θεοῖο.<br/>τοὺς μὲν ἀπώλεσ' Ἄρης, τὰ δ' ἐλέγχεα πάντα λέλειπται<br/>ψεῦσταί τ' ὀρχησταί τε χοροιτυπίῃσιν ἄριστοι<br/>ἀρνῶν ἠδ' ἐρίφων ἐπιδήμιοι ἁρπακτῆρες.<br/>οὐκ ἂν δή μοι ἄμαξαν ἐφοπλίσσαιτε τάχιστα,<br/>ταῦτά τε πάντ' ἐπιθεῖτε, ἵνα πρήσσωμεν ὁδοῖο;</rtc></ruby><ruby><rtc lang="grc" translate="no">ὣς ἔφαθ', οἳ δ' ἄρα πατρὸς ὑποδείσαντες ὁμοκλὴν<br/>ἐκ μὲν ἄμαξαν ἄειραν ἐύ̈τροχον ἡμιονείην<br/>καλὴν πρωτοπαγέα, πείρινθα δὲ δῆσαν ἐπ' αὐτῆς,<br/>κὰδ δ' ἀπὸ πασσαλόφι ζυγὸν ᾕρεον ἡμιόνειον<br/>πύξινον ὀμφαλόεν εὖ οἰήκεσσιν ἀρηρός:<br/>ἐκ δ' ἔφερον ζυγόδεσμον ἅμα ζυγῷ ἐννεάπηχυ.<br/>καὶ τὸ μὲν εὖ κατέθηκαν ἐϋξέστῳ ἐπὶ ῥυμῷ<br/>πέζῃ ἔπι πρώτῃ, ἐπὶ δὲ κρίκον ἕστορι βάλλον,<br/>τρὶς δ' ἑκάτερθεν ἔδησαν ἐπ' ὀμφαλόν, αὐτὰρ ἔπειτα<br/>ἑξείης κατέδησαν, ὑπὸ γλωχῖνα δ' ἔκαμψαν.<br/>ἐκ θαλάμου δὲ φέροντες ἐϋξέστης ἐπ' ἀπήνης<br/>νήεον Ἑκτορέης κεφαλῆς ἀπερείσι' ἄποινα,<br/>ζεῦξαν δ' ἡμιόνους κρατερώνυχας ἐντεσιεργούς,<br/>τούς ῥά ποτε Πριάμῳ Μυσοὶ δόσαν ἀγλαὰ δῶρα.<br/>ἵππους δὲ Πριάμῳ ὕπαγον ζυγόν, οὓς ὃ γεραιὸς<br/>αὐτὸς ἔχων ἀτίταλλεν ἐϋξέστῃ ἐπὶ φάτνῃ.</rtc></ruby><ruby><rtc lang="grc" translate="no">τὼ μὲν ζευγνύσθην ἐν δώμασιν ὑψηλοῖσι<br/>κῆρυξ καὶ Πρίαμος πυκινὰ φρεσὶ μήδε' ἔχοντες:<br/>ἀγχίμολον δέ σφ' ἦλθ' Ἑκάβη τετιηότι θυμῷ<br/>οἶνον ἔχουσ' ἐν χειρὶ μελίφρονα δεξιτερῆφι<br/>χρυσέῳ ἐν δέπαϊ, ὄφρα λείψαντε κιοίτην:<br/>στῆ δ' ἵππων προπάροιθεν ἔπος τ' ἔφατ' ἔκ τ' ὀνόμαζε:<br/>τῆ σπεῖσον Διὶ πατρί, καὶ εὔχεο οἴκαδ' ἱκέσθαι<br/>ἂψ ἐκ δυσμενέων ἀνδρῶν, ἐπεὶ ἂρ σέ γε θυμὸς<br/>ὀτρύνει ἐπὶ νῆας ἐμεῖο μὲν οὐκ ἐθελούσης.<br/>ἀλλ' εὔχεο σύ γ' ἔπειτα κελαινεφέϊ Κρονίωνι<br/>Ἰδαίῳ, ὅς τε Τροίην κατὰ πᾶσαν ὁρᾶται,<br/>αἴτει δ' οἰωνὸν ταχὺν ἄγγελον, ὅς τέ οἱ αὐτῷ<br/>φίλτατος οἰωνῶν, καί εὑ κράτος ἐστὶ μέγιστον,<br/>δεξιόν, ὄφρά μιν αὐτὸς ἐν ὀφθαλμοῖσι νοήσας<br/>τῷ πίσυνος ἐπὶ νῆας ἴῃς Δαναῶν ταχυπώλων.<br/>εἰ δέ τοι οὐ δώσει ἑὸν ἄγγελον εὐρύοπα Ζεύς,<br/>οὐκ ἂν ἔγωγέ σ' ἔπειτα ἐποτρύνουσα κελοίμην<br/>νῆας ἐπ' Ἀργείων ἰέναι μάλα περ μεμαῶτα.<br/>τὴν δ' ἀπαμειβόμενος προσέφη Πρίαμος θεοειδής:<br/>ὦ γύναι οὐ μέν τοι τόδ' ἐφιεμένῃ ἀπιθήσω.<br/>ἐσθλὸν γὰρ Διὶ χεῖρας ἀνασχέμεν αἴ κ' ἐλεήσῃ.</rtc></ruby><ruby><rtc lang="grc" translate="no">ἦ ῥα καὶ ἀμφίπολον ταμίην ὄτρυν' ὃ γεραιὸς<br/>χερσὶν ὕδωρ ἐπιχεῦαι ἀκήρατον: ἣ δὲ παρέστη<br/>χέρνιβον ἀμφίπολος πρόχοόν θ' ἅμα χερσὶν ἔχουσα.<br/>νιψάμενος δὲ κύπελλον ἐδέξατο ἧς ἀλόχοιο:<br/>εὔχετ' ἔπειτα στὰς μέσῳ ἕρκεϊ, λεῖβε δὲ οἶνον<br/>οὐρανὸν εἰσανιδών, καὶ φωνήσας ἔπος ηὔδα:<br/>Ζεῦ πάτερ Ἴδηθεν μεδέων κύδιστε μέγιστε<br/>δός μ' ἐς Ἀχιλλῆος φίλον ἐλθεῖν ἠδ' ἐλεεινόν,<br/>πέμψον δ' οἰωνὸν ταχὺν ἄγγελον, ὅς τε σοὶ αὐτῷ<br/>φίλτατος οἰωνῶν, καί εὑ κράτος ἐστὶ μέγιστον,<br/>δεξιόν, ὄφρά μιν αὐτὸς ἐν ὀφθαλμοῖσι νοήσας<br/>τῷ πίσυνος ἐπὶ νῆας ἴω Δαναῶν ταχυπώλων.</rtc></ruby><ruby><rtc lang="grc" translate="no">ὣς ἔφατ' εὐχόμενος, τοῦ δ' ἔκλυε μητίετα Ζεὺς<br/>αὐτίκα δ' αἰετὸν ἧκε τελειότατον πετεηνῶν<br/>μόρφνον θηρητῆρ' ὃν καὶ περκνὸν καλέουσιν.<br/>ὅσση δ' ὑψορόφοιο θύρη θαλάμοιο τέτυκται<br/>ἀνέρος ἀφνειοῖο ἐὺ̈ κληῖ̈σ' ἀραρυῖα,<br/>τόσσ' ἄρα τοῦ ἑκάτερθεν ἔσαν πτερά: εἴσατο δέ σφι<br/>δεξιὸς ἀί̈ξας διὰ ἄστεος: οἳ δὲ ἰδόντες<br/>γήθησαν, καὶ πᾶσιν ἐνὶ φρεσὶ θυμὸς ἰάνθη.</rtc></ruby><ruby><rtc lang="grc" translate="no">σπερχόμενος δ' ὃ γεραιὸς ἑοῦ ἐπεβήσετο δίφρου,<br/>ἐκ δ' ἔλασε προθύροιο καὶ αἰθούσης ἐριδούπου.<br/>πρόσθε μὲν ἡμίονοι ἕλκον τετράκυκλον ἀπήνην,<br/>τὰς Ἰδαῖος ἔλαυνε δαί̈φρων: αὐτὰρ ὄπισθεν<br/>ἵπποι, τοὺς ὃ γέρων ἐφέπων μάστιγι κέλευε<br/>καρπαλίμως κατὰ ἄστυ: φίλοι δ' ἅμα πάντες ἕποντο<br/>πόλλ' ὀλοφυρόμενοι ὡς εἰ θάνατον δὲ κιόντα.<br/>οἳ δ' ἐπεὶ οὖν πόλιος κατέβαν, πεδίον δ' ἀφίκοντο,<br/>οἳ μὲν ἄρ' ἄψορροι προτὶ Ἴλιον ἀπονέοντο<br/>παῖδες καὶ γαμβροί, τὼ δ' οὐ λάθον εὐρύοπα Ζῆν<br/>ἐς πεδίον προφανέντε: ἰδὼν δ' ἐλέησε γέροντα,<br/>αἶψα δ' ἄρ' Ἑρμείαν υἱὸν φίλον ἀντίον ηὔδα:<br/>Ἑρμεία, σοὶ γάρ τε μάλιστά γε φίλτατόν ἐστιν<br/>ἀνδρὶ ἑταιρίσσαι, καί τ' ἔκλυες ᾧ κ' ἐθέλῃσθα,<br/>βάσκ' ἴθι καὶ Πρίαμον κοίλας ἐπὶ νῆας Ἀχαιῶν<br/>ὣς ἄγαγ', ὡς μήτ' ἄρ τις ἴδῃ μήτ' ἄρ τε νοήσῃ<br/>τῶν ἄλλων Δαναῶν, πρὶν Πηλεί̈ωνα δ' ἱκέσθαι.<br/>ὣς ἔφατ', οὐδ' ἀπίθησε διάκτορος ἀργεϊφόντης.<br/>αὐτίκ' ἔπειθ' ὑπὸ ποσσὶν ἐδήσατο καλὰ πέδιλα<br/>ἀμβρόσια χρύσεια, τά μιν φέρον ἠμὲν ἐφ' ὑγρὴν<br/>ἠδ' ἐπ' ἀπείρονα γαῖαν ἅμα πνοιῇς ἀνέμοιο:<br/>εἵλετο δὲ ῥάβδον, τῇ τ' ἀνδρῶν ὄμματα θέλγει<br/>ὧν ἐθέλει, τοὺς δ' αὖτε καὶ ὑπνώοντας ἐγείρει:<br/>τὴν μετὰ χερσὶν ἔχων πέτετο κρατὺς ἀργεϊφόντης.<br/>αἶψα δ' ἄρα Τροίην τε καὶ Ἑλλήσποντον ἵκανε,<br/>βῆ δ' ἰέναι κούρῳ αἰσυμνητῆρι ἐοικὼς<br/>πρῶτον ὑπηνήτῃ, τοῦ περ χαριεστάτη ἥβη.</rtc></ruby><ruby><rtc lang="grc" translate="no">οἳ δ' ἐπεὶ οὖν μέγα σῆμα παρὲξ Ἴλοιο ἔλασσαν,<br/>στῆσαν ἄρ' ἡμιόνους τε καὶ ἵππους ὄφρα πίοιεν<br/>ἐν ποταμῷ: δὴ γὰρ καὶ ἐπὶ κνέφας ἤλυθε γαῖαν.<br/>τὸν δ' ἐξ ἀγχιμόλοιο ἰδὼν ἐφράσσατο κῆρυξ<br/>Ἑρμείαν, ποτὶ δὲ Πρίαμον φάτο φώνησέν τε:<br/>φράζεο Δαρδανίδη: φραδέος νόου ἔργα τέτυκται.<br/>ἄνδρ' ὁρόω, τάχα δ' ἄμμε διαρραίσεσθαι ὀί̈ω.<br/>ἀλλ' ἄγε δὴ φεύγωμεν ἐφ' ἵππων, ἤ μιν ἔπειτα<br/>γούνων ἁψάμενοι λιτανεύσομεν αἴ κ' ἐλεήσῃ.</rtc></ruby><ruby><rtc lang="grc" translate="no">ὣς φάτο, σὺν δὲ γέροντι νόος χύτο, δείδιε δ' αἰνῶς,<br/>ὀρθαὶ δὲ τρίχες ἔσταν ἐνὶ γναμπτοῖσι μέλεσσι,<br/>στῆ δὲ ταφών: αὐτὸς δ' ἐριούνιος ἐγγύθεν ἐλθὼν<br/>χεῖρα γέροντος ἑλὼν ἐξείρετο καὶ προσέειπε:<br/>πῇ πάτερ ὧδ' ἵππους τε καὶ ἡμιόνους ἰθύνεις<br/>νύκτα δι' ἀμβροσίην, ὅτε θ' εὕδουσι βροτοὶ ἄλλοι;<br/>οὐδὲ σύ γ' ἔδεισας μένεα πνείοντας Ἀχαιούς,<br/>οἵ τοι δυσμενέες καὶ ἀνάρσιοι ἐγγὺς ἔασι;<br/>τῶν εἴ τίς σε ἴδοιτο θοὴν διὰ νύκτα μέλαιναν<br/>τοσσάδ' ὀνείατ' ἄγοντα, τίς ἂν δή τοι νόος εἴη;<br/>οὔτ' αὐτὸς νέος ἐσσί, γέρων δέ τοι οὗτος ὀπηδεῖ,<br/>ἄνδρ' ἀπαμύνασθαι, ὅτε τις πρότερος χαλεπήνῃ.<br/>ἀλλ' ἐγὼ οὐδέν σε ῥέξω κακά, καὶ δέ κεν ἄλλον<br/>σεῦ ἀπαλεξήσαιμι: φίλῳ δέ σε πατρὶ ἐί̈σκω.<br/>τὸν δ' ἠμείβετ' ἔπειτα γέρων Πρίαμος θεοειδής:<br/>οὕτω πῃ τάδε γ' ἐστὶ φίλον τέκος ὡς ἀγορεύεις.<br/>ἀλλ' ἔτι τις καὶ ἐμεῖο θεῶν ὑπερέσχεθε χεῖρα,<br/>ὅς μοι τοιόνδ' ἧκεν ὁδοιπόρον ἀντιβολῆσαι<br/>αἴσιον, οἷος δὴ σὺ δέμας καὶ εἶδος ἀγητός,<br/>πέπνυσαί τε νόῳ, μακάρων δ' ἔξεσσι τοκήων.</rtc></ruby><ruby><rtc lang="grc" translate="no">τὸν δ' αὖτε προσέειπε διάκτορος ἀργεϊφόντης:<br/>ναὶ δὴ ταῦτά γε πάντα γέρον κατὰ μοῖραν ἔειπες.<br/>ἀλλ' ἄγε μοι τόδε εἰπὲ καὶ ἀτρεκέως κατάλεξον,<br/>ἠέ πῃ ἐκπέμπεις κειμήλια πολλὰ καὶ ἐσθλὰ<br/>ἄνδρας ἐς ἀλλοδαποὺς ἵνα περ τάδε τοι σόα μίμνῃ,<br/>ἦ ἤδη πάντες καταλείπετε Ἴλιον ἱρὴν<br/>δειδιότες: τοῖος γὰρ ἀνὴρ ὤριστος ὄλωλε<br/>σὸς πάϊς: οὐ μὲν γάρ τι μάχης ἐπιδεύετ' Ἀχαιῶν.</rtc></ruby><ruby><rtc lang="grc" translate="no">τὸν δ' ἠμείβετ' ἔπειτα γέρων Πρίαμος θεοειδής:<br/>τίς δὲ σύ ἐσσι φέριστε τέων δ' ἔξεσσι τοκήων;<br/>ὥς μοι καλὰ τὸν οἶτον ἀπότμου παιδὸς ἔνισπες.</rtc></ruby><ruby><rtc lang="grc" translate="no">τὸν δ' αὖτε προσέειπε διάκτορος ἀργεϊφόντης:<br/>πειρᾷ ἐμεῖο γεραιὲ καὶ εἴρεαι Ἕκτορα δῖον.<br/>τὸν μὲν ἐγὼ μάλα πολλὰ μάχῃ ἔνι κυδιανείρῃ<br/>ὀφθαλμοῖσιν ὄπωπα, καὶ εὖτ' ἐπὶ νηυσὶν ἐλάσσας<br/>Ἀργείους κτείνεσκε δαί̈ζων ὀξέϊ χαλκῷ:<br/>ἡμεῖς δ' ἑσταότες θαυμάζομεν: οὐ γὰρ Ἀχιλλεὺς<br/>εἴα μάρνασθαι κεχολωμένος Ἀτρεί̈ωνι.<br/>τοῦ γὰρ ἐγὼ θεράπων, μία δ' ἤγαγε νηῦς εὐεργής:<br/>Μυρμιδόνων δ' ἔξειμι, πατὴρ δέ μοί ἐστι Πολύκτωρ.<br/>ἀφνειὸς μὲν ὅ γ' ἐστί, γέρων δὲ δὴ ὡς σύ περ ὧδε,<br/>ἓξ δέ οἱ υἷες ἔασιν, ἐγὼ δέ οἱ ἕβδομός εἰμι:<br/>τῶν μέτα παλλόμενος κλήρῳ λάχον ἐνθάδ' ἕπεσθαι.<br/>νῦν δ' ἦλθον πεδίον δ' ἀπὸ νηῶν: ἠῶθεν γὰρ<br/>θήσονται περὶ ἄστυ μάχην ἑλίκωπες Ἀχαιοί.<br/>ἀσχαλόωσι γὰρ οἵδε καθήμενοι, οὐδὲ δύνανται<br/>ἴσχειν ἐσσυμένους πολέμου βασιλῆες Ἀχαιῶν.</rtc></ruby><ruby><rtc lang="grc" translate="no">τὸν δ' ἠμείβετ' ἔπειτα γέρων Πρίαμος θεοειδής:<br/>εἰ μὲν δὴ θεράπων Πηληϊάδεω Ἀχιλῆος<br/>εἴς, ἄγε δή μοι πᾶσαν ἀληθείην κατάλεξον,<br/>ἢ ἔτι πὰρ νήεσσιν ἐμὸς πάϊς, ἦέ μιν ἤδη<br/>ᾗσι κυσὶν μελεϊστὶ ταμὼν προύθηκεν Ἀχιλλεύς.</rtc></ruby><ruby><rtc lang="grc" translate="no">τὸν δ' αὖτε προσέειπε διάκτορος ἀργεϊφόντης:<br/>ὦ γέρον οὔ πω τόν γε κύνες φάγον οὐδ' οἰωνοί,<br/>ἀλλ' ἔτι κεῖνος κεῖται Ἀχιλλῆος παρὰ νηὶ̈<br/>αὔτως ἐν κλισίῃσι: δυωδεκάτη δέ οἱ ἠὼς<br/>κειμένῳ, οὐδέ τί οἱ χρὼς σήπεται, οὐδέ μιν εὐλαὶ<br/>ἔσθουσ', αἵ ῥά τε φῶτας ἀρηϊφάτους κατέδουσιν.<br/>ἦ μέν μιν περὶ σῆμα ἑοῦ ἑτάροιο φίλοιο<br/>ἕλκει ἀκηδέστως ἠὼς ὅτε δῖα φανήῃ,<br/>οὐδέ μιν αἰσχύνει: θηοῖό κεν αὐτὸς ἐπελθὼν<br/>οἷον ἐερσήεις κεῖται, περὶ δ' αἷμα νένιπται,<br/>οὐδέ ποθι μιαρός: σὺν δ' ἕλκεα πάντα μέμυκεν<br/>ὅσσ' ἐτύπη: πολέες γὰρ ἐν αὐτῷ χαλκὸν ἔλασσαν.<br/>ὥς τοι κήδονται μάκαρες θεοὶ υἷος ἑῆος<br/>καὶ νέκυός περ ἐόντος, ἐπεί σφι φίλος περὶ κῆρι.</rtc></ruby><ruby><rtc lang="grc" translate="no">ὣς φάτο, γήθησεν δ' ὃ γέρων, καὶ ἀμείβετο μύθῳ:<br/>ὦ τέκος, ἦ ῥ' ἀγαθὸν καὶ ἐναίσιμα δῶρα διδοῦναι<br/>ἀθανάτοις, ἐπεὶ οὔ ποτ' ἐμὸς πάϊς, εἴ ποτ' ἔην γε,<br/>λήθετ' ἐνὶ μεγάροισι θεῶν οἳ Ὄλυμπον ἔχουσι:<br/>τώ οἱ ἀπεμνήσαντο καὶ ἐν θανάτοιό περ αἴσῃ.<br/>ἀλλ' ἄγε δὴ τόδε δέξαι ἐμεῦ πάρα καλὸν ἄλεισον,<br/>αὐτόν τε ῥῦσαι, πέμψον δέ με σύν γε θεοῖσιν,<br/>ὄφρά κεν ἐς κλισίην Πηληϊάδεω ἀφίκωμαι.</rtc></ruby><ruby><rtc lang="grc" translate="no">τὸν δ' αὖτε προσέειπε διάκτορος ἀργεϊφόντης:<br/>πειρᾷ ἐμεῖο γεραιὲ νεωτέρου, οὐδέ με πείσεις,<br/>ὅς με κέλῃ σέο δῶρα παρὲξ Ἀχιλῆα δέχεσθαι.<br/>τὸν μὲν ἐγὼ δείδοικα καὶ αἰδέομαι περὶ κῆρι<br/>συλεύειν, μή μοί τι κακὸν μετόπισθε γένηται.<br/>σοὶ δ' ἂν ἐγὼ πομπὸς καί κε κλυτὸν Ἄργος ἱκοίμην,<br/>ἐνδυκέως ἐν νηὶ̈ θοῇ ἢ πεζὸς ὁμαρτέων:<br/>οὐκ ἄν τίς τοι πομπὸν ὀνοσσάμενος μαχέσαιτο.</rtc></ruby><ruby><rtc lang="grc" translate="no">ἦ καὶ ἀναί̈ξας ἐριούνιος ἅρμα καὶ ἵππους<br/>καρπαλίμως μάστιγα καὶ ἡνία λάζετο χερσίν,<br/>ἐν δ' ἔπνευσ' ἵπποισι καὶ ἡμιόνοις μένος ἠύ̈.<br/>ἀλλ' ὅτε δὴ πύργους τε νεῶν καὶ τάφρον ἵκοντο,<br/>οἳ δὲ νέον περὶ δόρπα φυλακτῆρες πονέοντο,<br/>τοῖσι δ' ἐφ' ὕπνον ἔχευε διάκτορος ἀργεϊφόντης<br/>πᾶσιν, ἄφαρ δ' ὤϊξε πύλας καὶ ἀπῶσεν ὀχῆας,<br/>ἐς δ' ἄγαγε Πρίαμόν τε καὶ ἀγλαὰ δῶρ' ἐπ' ἀπήνης.<br/>ἀλλ' ὅτε δὴ κλισίην Πηληϊάδεω ἀφίκοντο<br/>ὑψηλήν, τὴν Μυρμιδόνες ποίησαν ἄνακτι<br/>δοῦρ' ἐλάτης κέρσαντες: ἀτὰρ καθύπερθεν ἔρεψαν<br/>λαχνήεντ' ὄροφον λειμωνόθεν ἀμήσαντες:<br/>ἀμφὶ δέ οἱ μεγάλην αὐλὴν ποίησαν ἄνακτι<br/>σταυροῖσιν πυκινοῖσι: θύρην δ' ἔχε μοῦνος ἐπιβλὴς<br/>εἰλάτινος, τὸν τρεῖς μὲν ἐπιρρήσσεσκον Ἀχαιοί,<br/>τρεῖς δ' ἀναοίγεσκον μεγάλην κληῖ̈δα θυράων<br/>τῶν ἄλλων: Ἀχιλεὺς δ' ἄρ' ἐπιρρήσσεσκε καὶ οἶος:<br/>δή ῥα τόθ' Ἑρμείας ἐριούνιος ᾦξε γέροντι,<br/>ἐς δ' ἄγαγε κλυτὰ δῶρα ποδώκεϊ Πηλεί̈ωνι,<br/>ἐξ ἵππων δ' ἀπέβαινεν ἐπὶ χθόνα φώνησέν τε:<br/>ὦ γέρον ἤτοι ἐγὼ θεὸς ἄμβροτος εἰλήλουθα<br/>Ἑρμείας: σοὶ γάρ με πατὴρ ἅμα πομπὸν ὄπασσεν.<br/>ἀλλ' ἤτοι μὲν ἐγὼ πάλιν εἴσομαι, οὐδ' Ἀχιλῆος<br/>ὀφθαλμοὺς εἴσειμι: νεμεσσητὸν δέ κεν εἴη<br/>ἀθάνατον θεὸν ὧδε βροτοὺς ἀγαπαζέμεν ἄντην:<br/>τύνη δ' εἰσελθὼν λαβὲ γούνατα Πηλεί̈ωνος,<br/>καί μιν ὑπὲρ πατρὸς καὶ μητέρος ἠϋκόμοιο<br/>λίσσεο καὶ τέκεος, ἵνα οἱ σὺν θυμὸν ὀρίνῃς.<br/>ὣς ἄρα φωνήσας ἀπέβη πρὸς μακρὸν Ὄλυμπον<br/>Ἑρμείας: Πρίαμος δ' ἐξ ἵππων ἆλτο χαμᾶζε,<br/>Ἰδαῖον δὲ κατ' αὖθι λίπεν: ὃ δὲ μίμνεν ἐρύκων<br/>ἵππους ἡμιόνους τε: γέρων δ' ἰθὺς κίεν οἴκου,<br/>τῇ ῥ' Ἀχιλεὺς ἵζεσκε Διὶ̈ φίλος: ἐν δέ μιν αὐτὸν<br/>εὗρ', ἕταροι δ' ἀπάνευθε καθήατο: τὼ δὲ δύ' οἴω<br/>ἥρως Αὐτομέδων τε καὶ Ἄλκιμος ὄζος Ἄρηος<br/>ποίπνυον παρεόντε: νέον δ' ἀπέληγεν ἐδωδῆς<br/>ἔσθων καὶ πίνων: ἔτι καὶ παρέκειτο τράπεζα.<br/>τοὺς δ' ἔλαθ' εἰσελθὼν Πρίαμος μέγας, ἄγχι δ' ἄρα στὰς<br/>χερσὶν Ἀχιλλῆος λάβε γούνατα καὶ κύσε χεῖρας<br/>δεινὰς ἀνδροφόνους, αἵ οἱ πολέας κτάνον υἷας.<br/>ὡς δ' ὅτ' ἂν ἄνδρ' ἄτη πυκινὴ λάβῃ, ὅς τ' ἐνὶ πάτρῃ<br/>φῶτα κατακτείνας ἄλλων ἐξίκετο δῆμον<br/>ἀνδρὸς ἐς ἀφνειοῦ, θάμβος δ' ἔχει εἰσορόωντας,<br/>ὣς Ἀχιλεὺς θάμβησεν ἰδὼν Πρίαμον θεοειδέα:<br/>θάμβησαν δὲ καὶ ἄλλοι, ἐς ἀλλήλους δὲ ἴδοντο.<br/>τὸν καὶ λισσόμενος Πρίαμος πρὸς μῦθον ἔειπε:<br/>μνῆσαι πατρὸς σοῖο θεοῖς ἐπιείκελ' Ἀχιλλεῦ,<br/>τηλίκου ὥς περ ἐγών, ὀλοῷ ἐπὶ γήραος οὐδῷ:<br/>καὶ μέν που κεῖνον περιναιέται ἀμφὶς ἐόντες<br/>τείρουσ', οὐδέ τίς ἐστιν ἀρὴν καὶ λοιγὸν ἀμῦναι.<br/>ἀλλ' ἤτοι κεῖνός γε σέθεν ζώοντος ἀκούων<br/>χαίρει τ' ἐν θυμῷ, ἐπί τ' ἔλπεται ἤματα πάντα<br/>ὄψεσθαι φίλον υἱὸν ἀπὸ Τροίηθεν ἰόντα:<br/>αὐτὰρ ἐγὼ πανάποτμος, ἐπεὶ τέκον υἷας ἀρίστους<br/>Τροίῃ ἐν εὐρείῃ, τῶν δ' οὔ τινά φημι λελεῖφθαι.<br/>πεντήκοντά μοι ἦσαν ὅτ' ἤλυθον υἷες Ἀχαιῶν:<br/>ἐννεακαίδεκα μέν μοι ἰῆς ἐκ νηδύος ἦσαν,<br/>τοὺς δ' ἄλλους μοι ἔτικτον ἐνὶ μεγάροισι γυναῖκες.<br/>τῶν μὲν πολλῶν θοῦρος Ἄρης ὑπὸ γούνατ' ἔλυσεν:<br/>ὃς δέ μοι οἶος ἔην, εἴρυτο δὲ ἄστυ καὶ αὐτούς,<br/>τὸν σὺ πρῴην κτεῖνας ἀμυνόμενον περὶ πάτρης<br/>Ἕκτορα: τοῦ νῦν εἵνεχ' ἱκάνω νῆας Ἀχαιῶν<br/>λυσόμενος παρὰ σεῖο, φέρω δ' ἀπερείσι' ἄποινα.<br/>ἀλλ' αἰδεῖο θεοὺς Ἀχιλεῦ, αὐτόν τ' ἐλέησον<br/>μνησάμενος σοῦ πατρός: ἐγὼ δ' ἐλεεινότερός περ,<br/>ἔτλην δ' οἷ' οὔ πώ τις ἐπιχθόνιος βροτὸς ἄλλος,<br/>ἀνδρὸς παιδοφόνοιο ποτὶ στόμα χεῖρ' ὀρέγεσθαι.<br/>ὣς φάτο, τῷ δ' ἄρα πατρὸς ὑφ' ἵμερον ὦρσε γόοιο:<br/>ἁψάμενος δ' ἄρα χειρὸς ἀπώσατο ἦκα γέροντα.<br/>τὼ δὲ μνησαμένω ὃ μὲν Ἕκτορος ἀνδροφόνοιο<br/>κλαῖ' ἁδινὰ προπάροιθε ποδῶν Ἀχιλῆος ἐλυσθείς,<br/>αὐτὰρ Ἀχιλλεὺς κλαῖεν ἑὸν πατέρ', ἄλλοτε δ' αὖτε<br/>Πάτροκλον: τῶν δὲ στοναχὴ κατὰ δώματ' ὀρώρει.<br/>αὐτὰρ ἐπεί ῥα γόοιο τετάρπετο δῖος Ἀχιλλεύς,<br/>καί οἱ ἀπὸ πραπίδων ἦλθ' ἵμερος ἠδ' ἀπὸ γυίων,<br/>αὐτίκ' ἀπὸ θρόνου ὦρτο, γέροντα δὲ χειρὸς ἀνίστη<br/>οἰκτίρων πολιόν τε κάρη πολιόν τε γένειον,<br/>καί μιν φωνήσας ἔπεα πτερόεντα προσηύδα:<br/>ἆ δείλ', ἦ δὴ πολλὰ κάκ' ἄνσχεο σὸν κατὰ θυμόν.<br/>πῶς ἔτλης ἐπὶ νῆας Ἀχαιῶν ἐλθέμεν οἶος<br/>ἀνδρὸς ἐς ὀφθαλμοὺς ὅς τοι πολέας τε καὶ ἐσθλοὺς<br/>υἱέας ἐξενάριξα; σιδήρειόν νύ τοι ἦτορ.<br/>ἀλλ' ἄγε δὴ κατ' ἄρ' ἕζευ ἐπὶ θρόνου, ἄλγεα δ' ἔμπης<br/>ἐν θυμῷ κατακεῖσθαι ἐάσομεν ἀχνύμενοί περ:<br/>οὐ γάρ τις πρῆξις πέλεται κρυεροῖο γόοιο:<br/>ὡς γὰρ ἐπεκλώσαντο θεοὶ δειλοῖσι βροτοῖσι<br/>ζώειν ἀχνυμένοις: αὐτοὶ δέ τ' ἀκηδέες εἰσί.<br/>δοιοὶ γάρ τε πίθοι κατακείαται ἐν Διὸς οὔδει<br/>δώρων οἷα δίδωσι κακῶν, ἕτερος δὲ ἑάων:<br/>ᾧ μέν κ' ἀμμίξας δώῃ Ζεὺς τερπικέραυνος,<br/>ἄλλοτε μέν τε κακῷ ὅ γε κύρεται, ἄλλοτε δ' ἐσθλῷ:<br/>ᾧ δέ κε τῶν λυγρῶν δώῃ, λωβητὸν ἔθηκε,<br/>καί ἑ κακὴ βούβρωστις ἐπὶ χθόνα δῖαν ἐλαύνει,<br/>φοιτᾷ δ' οὔτε θεοῖσι τετιμένος οὔτε βροτοῖσιν.<br/>ὣς μὲν καὶ Πηλῆϊ θεοὶ δόσαν ἀγλαὰ δῶρα<br/>ἐκ γενετῆς: πάντας γὰρ ἐπ' ἀνθρώπους ἐκέκαστο<br/>ὄλβῳ τε πλούτῳ τε, ἄνασσε δὲ Μυρμιδόνεσσι,<br/>καί οἱ θνητῷ ἐόντι θεὰν ποίησαν ἄκοιτιν.<br/>ἀλλ' ἐπὶ καὶ τῷ θῆκε θεὸς κακόν, ὅττί οἱ οὔ τι<br/>παίδων ἐν μεγάροισι γονὴ γένετο κρειόντων,<br/>ἀλλ' ἕνα παῖδα τέκεν παναώριον: οὐδέ νυ τόν γε<br/>γηράσκοντα κομίζω, ἐπεὶ μάλα τηλόθι πάτρης<br/>ἧμαι ἐνὶ Τροίῃ, σέ τε κήδων ἠδὲ σὰ τέκνα.<br/>καὶ σὲ γέρον τὸ πρὶν μὲν ἀκούομεν ὄλβιον εἶναι:<br/>ὅσσον Λέσβος ἄνω Μάκαρος ἕδος ἐντὸς ἐέργει<br/>καὶ Φρυγίη καθύπερθε καὶ Ἑλλήσποντος ἀπείρων,<br/>τῶν σε γέρον πλούτῳ τε καὶ υἱάσι φασὶ κεκάσθαι.<br/>αὐτὰρ ἐπεί τοι πῆμα τόδ' ἤγαγον Οὐρανίωνες<br/>αἰεί τοι περὶ ἄστυ μάχαι τ' ἀνδροκτασίαι τε.<br/>ἄνσχεο, μὴ δ' ἀλίαστον ὀδύρεο σὸν κατὰ θυμόν:<br/>οὐ γάρ τι πρήξεις ἀκαχήμενος υἷος ἑῆος,<br/>οὐδέ μιν ἀνστήσεις, πρὶν καὶ κακὸν ἄλλο πάθῃσθα.<br/>τὸν δ' ἠμείβετ' ἔπειτα γέρων Πρίαμος θεοειδής:<br/>μή πω μ' ἐς θρόνον ἵζε διοτρεφὲς ὄφρά κεν Ἕκτωρ<br/>κεῖται ἐνὶ κλισίῃσιν ἀκηδής, ἀλλὰ τάχιστα<br/>λῦσον ἵν' ὀφθαλμοῖσιν ἴδω: σὺ δὲ δέξαι ἄποινα<br/>πολλά, τά τοι φέρομεν: σὺ δὲ τῶνδ' ἀπόναιο, καὶ ἔλθοις<br/>σὴν ἐς πατρίδα γαῖαν, ἐπεί με πρῶτον ἔασας<br/>αὐτόν τε ζώειν καὶ ὁρᾶν φάος ἠελίοιο.</rtc></ruby><ruby><rtc lang="grc" translate="no">τὸν δ' ἄρ' ὑπόδρα ἰδὼν προσέφη πόδας ὠκὺς Ἀχιλλεύς:<br/>μηκέτι νῦν μ' ἐρέθιζε γέρον: νοέω δὲ καὶ αὐτὸς<br/>Ἕκτορά τοι λῦσαι, Διόθεν δέ μοι ἄγγελος ἦλθε<br/>μήτηρ, ἥ μ' ἔτεκεν, θυγάτηρ ἁλίοιο γέροντος.<br/>καὶ δέ σε γιγνώσκω Πρίαμε φρεσίν, οὐδέ με λήθεις,<br/>ὅττι θεῶν τίς σ' ἦγε θοὰς ἐπὶ νῆας Ἀχαιῶν.<br/>οὐ γάρ κε τλαίη βροτὸς ἐλθέμεν, οὐδὲ μάλ' ἡβῶν,<br/>ἐς στρατόν: οὐδὲ γὰρ ἂν φυλάκους λάθοι, οὐδέ κ' ὀχῆα<br/>ῥεῖα μετοχλίσσειε θυράων ἡμετεράων.<br/>τὼ νῦν μή μοι μᾶλλον ἐν ἄλγεσι θυμὸν ὀρίνῃς,<br/>μή σε γέρον οὐδ' αὐτὸν ἐνὶ κλισίῃσιν ἐάσω<br/>καὶ ἱκέτην περ ἐόντα, Διὸς δ' ἀλίτωμαι ἐφετμάς.</rtc></ruby><ruby><rtc lang="grc" translate="no">ὣς ἔφατ', ἔδεισεν δ' ὃ γέρων καὶ ἐπείθετο μύθῳ.<br/>Πηλεί̈δης δ' οἴκοιο λέων ὣς ἆλτο θύραζε<br/>οὐκ οἶος, ἅμα τῷ γε δύω θεράποντες ἕποντο<br/>ἥρως Αὐτομέδων ἠδ' Ἄλκιμος, οὕς ῥα μάλιστα<br/>τῖ' Ἀχιλεὺς ἑτάρων μετὰ Πάτροκλόν γε θανόντα,<br/>οἳ τόθ' ὑπὸ ζυγόφιν λύον ἵππους ἡμιόνους τε,<br/>ἐς δ' ἄγαγον κήρυκα καλήτορα τοῖο γέροντος,<br/>κὰδ δ' ἐπὶ δίφρου εἷσαν: ἐϋξέστου δ' ἀπ' ἀπήνης<br/>ᾕρεον Ἑκτορέης κεφαλῆς ἀπερείσι' ἄποινα.<br/>κὰδ δ' ἔλιπον δύο φάρε' ἐύ̈ννητόν τε χιτῶνα,<br/>ὄφρα νέκυν πυκάσας δοίη οἶκον δὲ φέρεσθαι.<br/>δμῳὰς δ' ἐκκαλέσας λοῦσαι κέλετ' ἀμφί τ' ἀλεῖψαι<br/>νόσφιν ἀειράσας, ὡς μὴ Πρίαμος ἴδοι υἱόν,<br/>μὴ ὃ μὲν ἀχνυμένῃ κραδίῃ χόλον οὐκ ἐρύσαιτο<br/>παῖδα ἰδών, Ἀχιλῆϊ δ' ὀρινθείη φίλον ἦτορ,<br/>καί ἑ κατακτείνειε, Διὸς δ' ἀλίτηται ἐφετμάς.<br/>τὸν δ' ἐπεὶ οὖν δμῳαὶ λοῦσαν καὶ χρῖσαν ἐλαίῳ,<br/>ἀμφὶ δέ μιν φᾶρος καλὸν βάλον ἠδὲ χιτῶνα,<br/>αὐτὸς τόν γ' Ἀχιλεὺς λεχέων ἐπέθηκεν ἀείρας,<br/>σὺν δ' ἕταροι ἤειραν ἐϋξέστην ἐπ' ἀπήνην.<br/>ᾤμωξέν τ' ἄρ' ἔπειτα, φίλον δ' ὀνόμηνεν ἑταῖρον:<br/>μή μοι Πάτροκλε σκυδμαινέμεν, αἴ κε πύθηαι<br/>εἰν Ἄϊδός περ ἐὼν ὅτι Ἕκτορα δῖον ἔλυσα<br/>πατρὶ φίλῳ, ἐπεὶ οὔ μοι ἀεικέα δῶκεν ἄποινα.<br/>σοὶ δ' αὖ ἐγὼ καὶ τῶνδ' ἀποδάσσομαι ὅσσ' ἐπέοικεν.</rtc></ruby><ruby><rtc lang="grc" translate="no">ἦ ῥα, καὶ ἐς κλισίην πάλιν ἤϊε δῖος Ἀχιλλεύς,<br/>ἕζετο δ' ἐν κλισμῷ πολυδαιδάλῳ ἔνθεν ἀνέστη<br/>τοίχου τοῦ ἑτέρου, ποτὶ δὲ Πρίαμον φάτο μῦθον:<br/>υἱὸς μὲν δή τοι λέλυται γέρον ὡς ἐκέλευες,<br/>κεῖται δ' ἐν λεχέεσσ': ἅμα δ' ἠοῖ φαινομένηφιν<br/>ὄψεαι αὐτὸς ἄγων: νῦν δὲ μνησώμεθα δόρπου.<br/>καὶ γάρ τ' ἠύ̈κομος Νιόβη ἐμνήσατο σίτου,<br/>τῇ περ δώδεκα παῖδες ἐνὶ μεγάροισιν ὄλοντο<br/>ἓξ μὲν θυγατέρες, ἓξ δ' υἱέες ἡβώοντες.<br/>τοὺς μὲν Ἀπόλλων πέφνεν ἀπ' ἀργυρέοιο βιοῖο<br/>χωόμενος Νιόβῃ, τὰς δ' Ἄρτεμις ἰοχέαιρα,<br/>οὕνεκ' ἄρα Λητοῖ ἰσάσκετο καλλιπαρῄῳ:<br/>φῆ δοιὼ τεκέειν, ἣ δ' αὐτὴ γείνατο πολλούς:<br/>τὼ δ' ἄρα καὶ δοιώ περ ἐόντ' ἀπὸ πάντας ὄλεσσαν.<br/>οἳ μὲν ἄρ' ἐννῆμαρ κέατ' ἐν φόνῳ, οὐδέ τις ἦεν<br/>κατθάψαι, λαοὺς δὲ λίθους ποίησε Κρονίων:<br/>τοὺς δ' ἄρα τῇ δεκάτῃ θάψαν θεοὶ Οὐρανίωνες.<br/>ἣ δ' ἄρα σίτου μνήσατ', ἐπεὶ κάμε δάκρυ χέουσα.<br/>νῦν δέ που ἐν πέτρῃσιν ἐν οὔρεσιν οἰοπόλοισιν<br/>ἐν Σιπύλῳ, ὅθι φασὶ θεάων ἔμμεναι εὐνὰς<br/>νυμφάων, αἵ τ' ἀμφ' Ἀχελώϊον ἐρρώσαντο,<br/>ἔνθα λίθος περ ἐοῦσα θεῶν ἐκ κήδεα πέσσει.<br/>ἀλλ' ἄγε δὴ καὶ νῶϊ μεδώμεθα δῖε γεραιὲ<br/>σίτου: ἔπειτά κεν αὖτε φίλον παῖδα κλαίοισθα<br/>Ἴλιον εἰσαγαγών: πολυδάκρυτος δέ τοι ἔσται.</rtc></ruby><ruby><rtc lang="grc" translate="no">ἦ καὶ ἀναί̈ξας ὄϊν ἄργυφον ὠκὺς Ἀχιλλεὺς<br/>σφάξ': ἕταροι δ' ἔδερόν τε καὶ ἄμφεπον εὖ κατὰ κόσμον,<br/>μίστυλλόν τ' ἄρ' ἐπισταμένως πεῖράν τ' ὀβελοῖσιν,<br/>ὄπτησάν τε περιφραδέως, ἐρύσαντό τε πάντα.<br/>Αὐτομέδων δ' ἄρα σῖτον ἑλὼν ἐπένειμε τραπέζῃ<br/>καλοῖς ἐν κανέοισιν: ἀτὰρ κρέα νεῖμεν Ἀχιλλεύς.<br/>οἳ δ' ἐπ' ὀνείαθ' ἑτοῖμα προκείμενα χεῖρας ἴαλλον.<br/>αὐτὰρ ἐπεὶ πόσιος καὶ ἐδητύος ἐξ ἔρον ἕντο,<br/>ἤτοι Δαρδανίδης Πρίαμος θαύμαζ' Ἀχιλῆα<br/>ὅσσος ἔην οἷός τε: θεοῖσι γὰρ ἄντα ἐῴκει:<br/>αὐτὰρ ὃ Δαρδανίδην Πρίαμον θαύμαζεν Ἀχιλλεὺς<br/>εἰσορόων ὄψίν τ' ἀγαθὴν καὶ μῦθον ἀκούων.<br/>αὐτὰρ ἐπεὶ τάρπησαν ἐς ἀλλήλους ὁρόωντες,<br/>τὸν πρότερος προσέειπε γέρων Πρίαμος θεοειδής:<br/>λέξον νῦν με τάχιστα διοτρεφές, ὄφρα καὶ ἤδη<br/>ὕπνῳ ὕπο γλυκερῷ ταρπώμεθα κοιμηθέντες:<br/>οὐ γάρ πω μύσαν ὄσσε ὑπὸ βλεφάροισιν ἐμοῖσιν<br/>ἐξ οὗ σῇς ὑπὸ χερσὶν ἐμὸς πάϊς ὤλεσε θυμόν,<br/>ἀλλ' αἰεὶ στενάχω καὶ κήδεα μυρία πέσσω<br/>αὐλῆς ἐν χόρτοισι κυλινδόμενος κατὰ κόπρον.<br/>νῦν δὴ καὶ σίτου πασάμην καὶ αἴθοπα οἶνον<br/>λαυκανίης καθέηκα: πάρος γε μὲν οὔ τι πεπάσμην.<br/>ἦ ῥ', Ἀχιλεὺς δ' ἑτάροισιν ἰδὲ δμῳῇσι κέλευσε<br/>δέμνι' ὑπ' αἰθούσῃ θέμεναι καὶ ῥήγεα καλὰ<br/>πορφύρε' ἐμβαλέειν, στορέσαι τ' ἐφύπερθε τάπητας,<br/>χλαίνας τ' ἐνθέμεναι οὔλας καθύπερθεν ἕσασθαι.<br/>αἳ δ' ἴσαν ἐκ μεγάροιο δάος μετὰ χερσὶν ἔχουσαι,<br/>αἶψα δ' ἄρα στόρεσαν δοιὼ λέχε' ἐγκονέουσαι.<br/>τὸν δ' ἐπικερτομέων προσέφη πόδας ὠκὺς Ἀχιλλεύς:<br/>ἐκτὸς μὲν δὴ λέξο γέρον φίλε, μή τις Ἀχαιῶν<br/>ἐνθάδ' ἐπέλθῃσιν βουληφόρος, οἵ τέ μοι αἰεὶ<br/>βουλὰς βουλεύουσι παρήμενοι, ἣ θέμις ἐστί:<br/>τῶν εἴ τίς σε ἴδοιτο θοὴν διὰ νύκτα μέλαιναν,<br/>αὐτίκ' ἂν ἐξείποι Ἀγαμέμνονι ποιμένι λαῶν,<br/>καί κεν ἀνάβλησις λύσιος νεκροῖο γένηται.<br/>ἀλλ' ἄγε μοι τόδε εἰπὲ καὶ ἀτρεκέως κατάλεξον,<br/>ποσσῆμαρ μέμονας κτερεϊζέμεν Ἕκτορα δῖον,<br/>ὄφρα τέως αὐτός τε μένω καὶ λαὸν ἐρύκω.</rtc></ruby><ruby><rtc lang="grc" translate="no">τὸν δ' ἠμείβετ' ἔπειτα γέρων Πρίαμος θεοειδής:<br/>εἰ μὲν δή μ' ἐθέλεις τελέσαι τάφον Ἕκτορι δίῳ,<br/>ὧδέ κέ μοι ῥέζων Ἀχιλεῦ κεχαρισμένα θείης.<br/>οἶσθα γὰρ ὡς κατὰ ἄστυ ἐέλμεθα, τηλόθι δ' ὕλη<br/>ἀξέμεν ἐξ ὄρεος, μάλα δὲ Τρῶες δεδίασιν.<br/>ἐννῆμαρ μέν κ' αὐτὸν ἐνὶ μεγάροις γοάοιμεν,<br/>τῇ δεκάτῃ δέ κε θάπτοιμεν δαινῦτό τε λαός,<br/>ἑνδεκάτῃ δέ κε τύμβον ἐπ' αὐτῷ ποιήσαιμεν,<br/>τῇ δὲ δυωδεκάτῃ πολεμίξομεν εἴ περ ἀνάγκη.</rtc></ruby><ruby><rtc lang="grc" translate="no">τὸν δ' αὖτε προσέειπε ποδάρκης δῖος Ἀχιλλεύς:<br/>ἔσται τοι καὶ ταῦτα γέρον Πρίαμ' ὡς σὺ κελεύεις:<br/>σχήσω γὰρ πόλεμον τόσσον χρόνον ὅσσον ἄνωγας.</rtc></ruby><ruby><rtc lang="grc" translate="no">ὣς ἄρα φωνήσας ἐπὶ καρπῷ χεῖρα γέροντος<br/>ἔλλαβε δεξιτερήν, μή πως δείσει' ἐνὶ θυμῷ.<br/>οἳ μὲν ἄρ' ἐν προδόμῳ δόμου αὐτόθι κοιμήσαντο<br/>κῆρυξ καὶ Πρίαμος πυκινὰ φρεσὶ μήδε' ἔχοντες,<br/>αὐτὰρ Ἀχιλλεὺς εὗδε μυχῷ κλισίης ἐϋπήκτου:<br/>τῷ δὲ Βρισηὶ̈ς παρελέξατο καλλιπάρῃος.<br/>ἄλλοι μέν ῥα θεοί τε καὶ ἀνέρες ἱπποκορυσταὶ<br/>εὗδον παννύχιοι μαλακῷ δεδμημένοι ὕπνῳ:<br/>ἀλλ' οὐχ Ἑρμείαν ἐριούνιον ὕπνος ἔμαρπτεν<br/>ὁρμαίνοντ' ἀνὰ θυμὸν ὅπως Πρίαμον βασιλῆα<br/>νηῶν ἐκπέμψειε λαθὼν ἱεροὺς πυλαωρούς.<br/>στῆ δ' ἄρ' ὑπὲρ κεφαλῆς καί μιν πρὸς μῦθον ἔειπεν:<br/>ὦ γέρον οὔ νύ τι σοί γε μέλει κακόν, οἷον ἔθ' εὕδεις<br/>ἀνδράσιν ἐν δηί̈οισιν, ἐπεί σ' εἴασεν Ἀχιλλεύς.<br/>καὶ νῦν μὲν φίλον υἱὸν ἐλύσαο, πολλὰ δ' ἔδωκας:<br/>σεῖο δέ κε ζωοῦ καὶ τρὶς τόσα δοῖεν ἄποινα<br/>παῖδες τοὶ μετόπισθε λελειμμένοι, αἴ κ' Ἀγαμέμνων<br/>γνώῃ σ' Ἀτρεί̈δης, γνώωσι δὲ πάντες Ἀχαιοί.</rtc></ruby><ruby><rtc lang="grc" translate="no">ὣς ἔφατ', ἔδεισεν δ' ὃ γέρων, κήρυκα δ' ἀνίστη.<br/>τοῖσιν δ' Ἑρμείας ζεῦξ' ἵππους ἡμιόνους τε,<br/>ῥίμφα δ' ἄρ' αὐτὸς ἔλαυνε κατὰ στρατόν, οὐδέ τις ἔγνω.</rtc></ruby><ruby><rtc lang="grc" translate="no">ἀλλ' ὅτε δὴ πόρον ἷξον ἐϋρρεῖος ποταμοῖο<br/>Ξάνθου δινήεντος, ὃν ἀθάνατος τέκετο Ζεύς,<br/>Ἑρμείας μὲν ἔπειτ' ἀπέβη πρὸς μακρὸν Ὄλυμπον,<br/>Ἠὼς δὲ κροκόπεπλος ἐκίδνατο πᾶσαν ἐπ' αἶαν,<br/>οἳ δ' εἰς ἄστυ ἔλων οἰμωγῇ τε στοναχῇ τε<br/>ἵππους, ἡμίονοι δὲ νέκυν φέρον. οὐδέ τις ἄλλος<br/>ἔγνω πρόσθ' ἀνδρῶν καλλιζώνων τε γυναικῶν,<br/>ἀλλ' ἄρα Κασσάνδρη ἰκέλη χρυσῇ Ἀφροδίτῃ<br/>Πέργαμον εἰσαναβᾶσα φίλον πατέρ' εἰσενόησεν<br/>ἑσταότ' ἐν δίφρῳ, κήρυκά τε ἀστυβοώτην:<br/>τὸν δ' ἄρ' ἐφ' ἡμιόνων ἴδε κείμενον ἐν λεχέεσσι:<br/>κώκυσέν τ' ἄρ' ἔπειτα γέγωνέ τε πᾶν κατὰ ἄστυ:<br/>ὄψεσθε Τρῶες καὶ Τρῳάδες Ἕκτορ' ἰόντες,<br/>εἴ ποτε καὶ ζώοντι μάχης ἐκνοστήσαντι<br/>χαίρετ', ἐπεὶ μέγα χάρμα πόλει τ' ἦν παντί τε δήμῳ.<br/>ὣς ἔφατ', οὐδέ τις αὐτόθ' ἐνὶ πτόλεϊ λίπετ' ἀνὴρ<br/>οὐδὲ γυνή: πάντας γὰρ ἀάσχετον ἵκετο πένθος:<br/>ἀγχοῦ δὲ ξύμβληντο πυλάων νεκρὸν ἄγοντι.<br/>πρῶται τόν γ' ἄλοχός τε φίλη καὶ πότνια μήτηρ<br/>τιλλέσθην ἐπ' ἄμαξαν ἐύ̈τροχον ἀί̈ξασαι<br/>ἁπτόμεναι κεφαλῆς: κλαίων δ' ἀμφίσταθ' ὅμιλος.<br/>καί νύ κε δὴ πρόπαν ἦμαρ ἐς ἠέλιον καταδύντα<br/>Ἕκτορα δάκρυ χέοντες ὀδύροντο πρὸ πυλάων,<br/>εἰ μὴ ἄρ' ἐκ δίφροιο γέρων λαοῖσι μετηύδα:<br/>εἴξατέ μοι οὐρεῦσι διελθέμεν: αὐτὰρ ἔπειτα<br/>ἄσεσθε κλαυθμοῖο, ἐπὴν ἀγάγωμι δόμον δέ.</rtc></ruby><ruby><rtc lang="grc" translate="no">ὣς ἔφαθ', οἳ δὲ διέστησαν καὶ εἶξαν ἀπήνῃ.<br/>οἳ δ' ἐπεὶ εἰσάγαγον κλυτὰ δώματα, τὸν μὲν ἔπειτα<br/>τρητοῖς ἐν λεχέεσσι θέσαν, παρὰ δ' εἷσαν ἀοιδοὺς<br/>θρήνων ἐξάρχους, οἵ τε στονόεσσαν ἀοιδὴν<br/>οἳ μὲν ἄρ' ἐθρήνεον, ἐπὶ δὲ στενάχοντο γυναῖκες.<br/>τῇσιν δ' Ἀνδρομάχη λευκώλενος ἦρχε γόοιο<br/>Ἕκτορος ἀνδροφόνοιο κάρη μετὰ χερσὶν ἔχουσα:<br/>ἆνερ ἀπ' αἰῶνος νέος ὤλεο, κὰδ δέ με χήρην<br/>λείπεις ἐν μεγάροισι: πάϊς δ' ἔτι νήπιος αὔτως<br/>ὃν τέκομεν σύ τ' ἐγώ τε δυσάμμοροι, οὐδέ μιν οἴω<br/>ἥβην ἵξεσθαι: πρὶν γὰρ πόλις ἥδε κατ' ἄκρης<br/>πέρσεται: ἦ γὰρ ὄλωλας ἐπίσκοπος, ὅς τέ μιν αὐτὴν<br/>ῥύσκευ, ἔχες δ' ἀλόχους κεδνὰς καὶ νήπια τέκνα,<br/>αἳ δή τοι τάχα νηυσὶν ὀχήσονται γλαφυρῇσι,<br/>καὶ μὲν ἐγὼ μετὰ τῇσι: σὺ δ' αὖ τέκος ἢ ἐμοὶ αὐτῇ<br/>ἕψεαι, ἔνθά κεν ἔργα ἀεικέα ἐργάζοιο<br/>ἀθλεύων πρὸ ἄνακτος ἀμειλίχου, ἤ τις Ἀχαιῶν<br/>ῥίψει χειρὸς ἑλὼν ἀπὸ πύργου λυγρὸν ὄλεθρον<br/>χωόμενος, ᾧ δή που ἀδελφεὸν ἔκτανεν Ἕκτωρ<br/>ἢ πατέρ' ἠὲ καὶ υἱόν, ἐπεὶ μάλα πολλοὶ Ἀχαιῶν<br/>Ἕκτορος ἐν παλάμῃσιν ὀδὰξ ἕλον ἄσπετον οὖδας.<br/>οὐ γὰρ μείλιχος ἔσκε πατὴρ τεὸς ἐν δαὶ̈ λυγρῇ:<br/>τὼ καί μιν λαοὶ μὲν ὀδύρονται κατὰ ἄστυ,<br/>ἀρητὸν δὲ τοκεῦσι γόον καὶ πένθος ἔθηκας<br/>Ἕκτορ: ἐμοὶ δὲ μάλιστα λελείψεται ἄλγεα λυγρά.<br/>οὐ γάρ μοι θνῄσκων λεχέων ἐκ χεῖρας ὄρεξας,<br/>οὐδέ τί μοι εἶπες πυκινὸν ἔπος, οὗ τέ κεν αἰεὶ<br/>μεμνῄμην νύκτάς τε καὶ ἤματα δάκρυ χέουσα.<br/>ὣς ἔφατο κλαίουσ', ἐπὶ δὲ στενάχοντο γυναῖκες.<br/>τῇσιν δ' αὖθ' Ἑκάβη ἁδινοῦ ἐξῆρχε γόοιο:<br/>Ἕκτορ ἐμῷ θυμῷ πάντων πολὺ φίλτατε παίδων,<br/>ἦ μέν μοι ζωός περ ἐὼν φίλος ἦσθα θεοῖσιν:<br/>οἳ δ' ἄρα σεῦ κήδοντο καὶ ἐν θανάτοιό περ αἴσῃ.<br/>ἄλλους μὲν γὰρ παῖδας ἐμοὺς πόδας ὠκὺς Ἀχιλλεὺς<br/>πέρνασχ' ὅν τιν' ἕλεσκε πέρην ἁλὸς ἀτρυγέτοιο,<br/>ἐς Σάμον ἔς τ' Ἴμβρον καὶ Λῆμνον ἀμιχθαλόεσσαν:<br/>σεῦ δ' ἐπεὶ ἐξέλετο ψυχὴν ταναήκεϊ χαλκῷ,<br/>πολλὰ ῥυστάζεσκεν ἑοῦ περὶ σῆμ' ἑτάροιο<br/>Πατρόκλου, τὸν ἔπεφνες: ἀνέστησεν δέ μιν οὐδ' ὧς.<br/>νῦν δέ μοι ἑρσήεις καὶ πρόσφατος ἐν μεγάροισι<br/>κεῖσαι, τῷ ἴκελος ὅν τ' ἀργυρότοξος Ἀπόλλων<br/>οἷς ἀγανοῖσι βέλεσσιν ἐποιχόμενος κατέπεφνεν.</rtc></ruby><ruby><rtc lang="grc" translate="no">ὣς ἔφατο κλαίουσα, γόον δ' ἀλίαστον ὄρινε.<br/>τῇσι δ' ἔπειθ' Ἑλένη τριτάτη ἐξῆρχε γόοιο:<br/>Ἕκτορ ἐμῷ θυμῷ δαέρων πολὺ φίλτατε πάντων,<br/>ἦ μέν μοι πόσις ἐστὶν Ἀλέξανδρος θεοειδής,<br/>ὅς μ' ἄγαγε Τροίηνδ': ὡς πρὶν ὤφελλον ὀλέσθαι.<br/>ἤδη γὰρ νῦν μοι τόδε εἰκοστὸν ἔτος ἐστὶν<br/>ἐξ οὗ κεῖθεν ἔβην καὶ ἐμῆς ἀπελήλυθα πάτρης:<br/>ἀλλ' οὔ πω σεῦ ἄκουσα κακὸν ἔπος οὐδ' ἀσύφηλον:<br/>ἀλλ' εἴ τίς με καὶ ἄλλος ἐνὶ μεγάροισιν ἐνίπτοι<br/>δαέρων ἢ γαλόων ἢ εἰνατέρων εὐπέπλων,<br/>ἢ ἑκυρή, ἑκυρὸς δὲ πατὴρ ὣς ἤπιος αἰεί,<br/>ἀλλὰ σὺ τὸν ἐπέεσσι παραιφάμενος κατέρυκες<br/>σῇ τ' ἀγανοφροσύνῃ καὶ σοῖς ἀγανοῖς ἐπέεσσι.<br/>τὼ σέ θ' ἅμα κλαίω καὶ ἔμ' ἄμμορον ἀχνυμένη κῆρ:<br/>οὐ γάρ τίς μοι ἔτ' ἄλλος ἐνὶ Τροίῃ εὐρείῃ<br/>ἤπιος οὐδὲ φίλος, πάντες δέ με πεφρίκασιν.<br/>ὣς ἔφατο κλαίουσ', ἐπὶ δ' ἔστενε δῆμος ἀπείρων.<br/>λαοῖσιν δ' ὃ γέρων Πρίαμος μετὰ μῦθον ἔειπεν:<br/>ἄξετε νῦν Τρῶες ξύλα ἄστυ δέ, μὴ δέ τι θυμῷ<br/>δείσητ' Ἀργείων πυκινὸν λόχον: ἦ γὰρ Ἀχιλλεὺς<br/>πέμπων μ' ὧδ' ἐπέτελλε μελαινάων ἀπὸ νηῶν<br/>μὴ πρὶν πημανέειν πρὶν δωδεκάτη μόλῃ ἠώς.</rtc></ruby><ruby><rtc lang="grc" translate="no">ὣς ἔφαθ', οἳ δ' ὑπ' ἀμάξῃσιν βόας ἡμιόνους τε<br/>ζεύγνυσαν, αἶψα δ' ἔπειτα πρὸ ἄστεος ἠγερέθοντο.<br/>ἐννῆμαρ μὲν τοί γε ἀγίνεον ἄσπετον ὕλην:<br/>ἀλλ' ὅτε δὴ δεκάτη ἐφάνη φαεσίμβροτος ἠώς,<br/>καὶ τότ' ἄρ' ἐξέφερον θρασὺν Ἕκτορα δάκρυ χέοντες,<br/>ἐν δὲ πυρῇ ὑπάτῃ νεκρὸν θέσαν, ἐν δ' ἔβαλον πῦρ.</rtc></ruby><ruby><rtc lang="grc" translate="no">ἦμος δ' ἠριγένεια φάνη ῥοδοδάκτυλος Ἠώς,<br/>τῆμος ἄρ' ἀμφὶ πυρὴν κλυτοῦ Ἕκτορος ἔγρετο λαός.<br/>αὐτὰρ ἐπεί ῥ' ἤγερθεν ὁμηγερέες τ' ἐγένοντο<br/>πρῶτον μὲν κατὰ πυρκαϊὴν σβέσαν αἴθοπι οἴνῳ<br/>πᾶσαν, ὁπόσσον ἐπέσχε πυρὸς μένος: αὐτὰρ ἔπειτα<br/>ὀστέα λευκὰ λέγοντο κασίγνητοί θ' ἕταροί τε<br/>μυρόμενοι, θαλερὸν δὲ κατείβετο δάκρυ παρειῶν.<br/>καὶ τά γε χρυσείην ἐς λάρνακα θῆκαν ἑλόντες<br/>πορφυρέοις πέπλοισι καλύψαντες μαλακοῖσιν.<br/>αἶψα δ' ἄρ' ἐς κοίλην κάπετον θέσαν, αὐτὰρ ὕπερθε<br/>πυκνοῖσιν λάεσσι κατεστόρεσαν μεγάλοισι:<br/>ῥίμφα δὲ σῆμ' ἔχεαν, περὶ δὲ σκοποὶ ἥατο πάντῃ,<br/>μὴ πρὶν ἐφορμηθεῖεν ἐϋκνήμιδες Ἀχαιοί.<br/>χεύαντες δὲ τὸ σῆμα πάλιν κίον: αὐτὰρ ἔπειτα<br/>εὖ συναγειρόμενοι δαίνυντ' ἐρικυδέα δαῖτα<br/>δώμασιν ἐν Πριάμοιο διοτρεφέος βασιλῆος.</rtc></ruby><ruby><rtc lang="grc" translate="no">ὣς οἵ γ' ἀμφίεπον τάφον Ἕκτορος ἱπποδάμοιο.</rtc></ruby>