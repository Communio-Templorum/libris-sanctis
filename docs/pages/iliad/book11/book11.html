<article itemscope itemtype="http://schema.org/Book http://schema.org/PublicationVolume"><meta itemprop="copyrightYear" content="1898"/><meta itemprop="volumeNumber" content="3"/><h2 itemprop="name">The Iliad</h2><u itemprop="author">Homer</u><section itemscope itemtype="http://schema.org/Book http://schema.org/PublicationIssue"><nav><a href="#!/" rel="contents">Table of Contents</a> <a href="#!/iliad/book10/" rel="prev">Previous</a> <a href="#!/iliad/book12/" rel="next">Next</a></nav><meta itemprop="issueNumber" content="11"/><h3 itemprop="name">Book 11</h3><ol><ruby><rtc lang="grc" translate="no">ἠὼς δ' ἐκ λεχέων παρ' ἀγαυοῦ Τιθωνοῖο<br/>ὄρνυθ', ἵν' ἀθανάτοισι φόως φέροι ἠδὲ βροτοῖσι:<br/>Ζεὺς δ' Ἔριδα προί̈αλλε θοὰς ἐπὶ νῆας Ἀχαιῶν<br/>ἀργαλέην, πολέμοιο τέρας μετὰ χερσὶν ἔχουσαν.<br/>στῆ δ' ἐπ' Ὀδυσσῆος μεγακήτεϊ νηὶ̈ μελαίνῃ,<br/>ἥ ῥ' ἐν μεσσάτῳ ἔσκε γεγωνέμεν ἀμφοτέρωσε,<br/>ἠμὲν ἐπ' Αἴαντος κλισίας Τελαμωνιάδαο<br/>ἠδ' ἐπ' Ἀχιλλῆος, τοί ῥ' ἔσχατα νῆας ἐί̈σας<br/>εἴρυσαν ἠνορέῃ πίσυνοι καὶ κάρτεϊ χειρῶν<br/>ἔνθα στᾶσ' ἤϋσε θεὰ μέγα τε δεινόν τε<br/>ὄρθι', Ἀχαιοῖσιν δὲ μέγα σθένος ἔμβαλ' ἑκάστῳ<br/>καρδίῃ ἄληκτον πολεμίζειν ἠδὲ μάχεσθαι.<br/>τοῖσι δ' ἄφαρ πόλεμος γλυκίων γένετ' ἠὲ νέεσθαι<br/>ἐν νηυσὶ γλαφυρῇσι φίλην ἐς πατρίδα γαῖαν.</rtc></ruby> <ruby><rtc lang="grc" translate="no">Ἀτρεί̈δης δ' ἐβόησεν ἰδὲ ζώννυσθαι ἄνωγεν<br/>Ἀργείους: ἐν δ' αὐτὸς ἐδύσετο νώροπα χαλκόν.<br/>κνημῖδας μὲν πρῶτα περὶ κνήμῃσιν ἔθηκε<br/>καλὰς ἀργυρέοισιν ἐπισφυρίοις ἀραρυίας:<br/>δεύτερον αὖ θώρηκα περὶ στήθεσσιν ἔδυνε,<br/>τόν ποτέ οἱ Κινύρης δῶκε ξεινήϊον εἶναι.<br/>πεύθετο γὰρ Κύπρον δὲ μέγα κλέος οὕνεκ' Ἀχαιοὶ<br/>ἐς Τροίην νήεσσιν ἀναπλεύσεσθαι ἔμελλον:<br/>τοὔνεκά οἱ τὸν δῶκε χαριζόμενος βασιλῆϊ.<br/>τοῦ δ' ἤτοι δέκα οἶμοι ἔσαν μέλανος κυάνοιο,<br/>δώδεκα δὲ χρυσοῖο καὶ εἴκοσι κασσιτέροιο:<br/>κυάνεοι δὲ δράκοντες ὀρωρέχατο προτὶ δειρὴν<br/>τρεῖς ἑκάτερθ' ἴρισσιν ἐοικότες, ἅς τε Κρονίων<br/>ἐν νέφεϊ στήριξε, τέρας μερόπων ἀνθρώπων.<br/>ἀμφὶ δ' ἄρ' ὤμοισιν βάλετο ξίφος: ἐν δέ οἱ ἧλοι<br/>χρύσειοι πάμφαινον, ἀτὰρ περὶ κουλεὸν ἦεν<br/>ἀργύρεον χρυσέοισιν ἀορτήρεσσιν ἀρηρός.<br/>ἂν δ' ἕλετ' ἀμφιβρότην πολυδαίδαλον ἀσπίδα θοῦριν<br/>καλήν, ἣν πέρι μὲν κύκλοι δέκα χάλκεοι ἦσαν,<br/>ἐν δέ οἱ ὀμφαλοὶ ἦσαν ἐείκοσι κασσιτέροιο<br/>λευκοί, ἐν δὲ μέσοισιν ἔην μέλανος κυάνοιο.<br/>τῇ δ' ἐπὶ μὲν Γοργὼ βλοσυρῶπις ἐστεφάνωτο<br/>δεινὸν δερκομένη, περὶ δὲ Δεῖμός τε Φόβος τε.<br/>τῆς δ' ἐξ ἀργύρεος τελαμὼν ἦν: αὐτὰρ ἐπ' αὐτοῦ<br/>κυάνεος ἐλέλικτο δράκων, κεφαλαὶ δέ οἱ ἦσαν<br/>τρεῖς ἀμφιστρεφέες ἑνὸς αὐχένος ἐκπεφυυῖαι.<br/>κρατὶ δ' ἐπ' ἀμφίφαλον κυνέην θέτο τετραφάληρον<br/>ἵππουριν: δεινὸν δὲ λόφος καθύπερθεν ἔνευεν.<br/>εἵλετο δ' ἄλκιμα δοῦρε δύω κεκορυθμένα χαλκῷ<br/>ὀξέα: τῆλε δὲ χαλκὸς ἀπ' αὐτόφιν οὐρανὸν εἴσω<br/>λάμπ': ἐπὶ δ' ἐγδούπησαν Ἀθηναίη τε καὶ Ἥρη<br/>τιμῶσαι βασιλῆα πολυχρύσοιο Μυκήνης.<br/>ἡνιόχῳ μὲν ἔπειτα ἑῷ ἐπέτελλεν ἕκαστος<br/>ἵππους εὖ κατὰ κόσμον ἐρυκέμεν αὖθ' ἐπὶ τάφρῳ,<br/>αὐτοὶ δὲ πρυλέες σὺν τεύχεσι θωρηχθέντες<br/>ῥώοντ': ἄσβεστος δὲ βοὴ γένετ' ἠῶθι πρό.<br/>φθὰν δὲ μέγ' ἱππήων ἐπὶ τάφρῳ κοσμηθέντες,<br/>ἱππῆες δ' ὀλίγον μετεκίαθον: ἐν δὲ κυδοιμὸν<br/>ὦρσε κακὸν Κρονίδης, κατὰ δ' ὑψόθεν ἧκεν ἐέρσας<br/>αἵματι μυδαλέας ἐξ αἰθέρος, οὕνεκ' ἔμελλε<br/>πολλὰς ἰφθίμους κεφαλὰς Ἄϊδι προϊάψειν.</rtc></ruby> <ruby><rtc lang="grc" translate="no">Τρῶες δ' αὖθ' ἑτέρωθεν ἐπὶ θρωσμῷ πεδίοιο<br/>Ἕκτορά τ' ἀμφὶ μέγαν καὶ ἀμύμονα Πουλυδάμαντα<br/>Αἰνείαν θ', ὃς Τρωσὶ θεὸς ὣς τίετο δήμῳ,<br/>τρεῖς τ' Ἀντηνορίδας Πόλυβον καὶ Ἀγήνορα δῖον<br/>ἠί̈θεόν τ' Ἀκάμαντ' ἐπιείκελον ἀθανάτοισιν.<br/>Ἕκτωρ δ' ἐν πρώτοισι φέρ' ἀσπίδα πάντοσ' ἐί̈σην,<br/>οἷος δ' ἐκ νεφέων ἀναφαίνεται οὔλιος ἀστὴρ<br/>παμφαίνων, τοτὲ δ' αὖτις ἔδυ νέφεα σκιόεντα,<br/>ὣς Ἕκτωρ ὁτὲ μέν τε μετὰ πρώτοισι φάνεσκεν,<br/>ἄλλοτε δ' ἐν πυμάτοισι κελεύων: πᾶς δ' ἄρα χαλκῷ<br/>λάμφ' ὥς τε στεροπὴ πατρὸς Διὸς αἰγιόχοιο.</rtc></ruby> <ruby><rtc lang="grc" translate="no">οἳ δ', ὥς τ' ἀμητῆρες ἐναντίοι ἀλλήλοισιν<br/>ὄγμον ἐλαύνωσιν ἀνδρὸς μάκαρος κατ' ἄρουραν<br/>πυρῶν ἢ κριθῶν: τὰ δὲ δράγματα ταρφέα πίπτει:<br/>ὣς Τρῶες καὶ Ἀχαιοὶ ἐπ' ἀλλήλοισι θορόντες<br/>δῄουν, οὐδ' ἕτεροι μνώοντ' ὀλοοῖο φόβοιο.<br/>ἴσας δ' ὑσμίνη κεφαλὰς ἔχεν, οἳ δὲ λύκοι ὣς<br/>θῦνον: Ἔρις δ' ἄρ' ἔχαιρε πολύστονος εἰσορόωσα:<br/>οἴη γάρ ῥα θεῶν παρετύγχανε μαρναμένοισιν,<br/>οἳ δ' ἄλλοι οὔ σφιν πάρεσαν θεοί, ἀλλὰ ἕκηλοι<br/>σφοῖσιν ἐνὶ μεγάροισι καθήατο, ἧχι ἑκάστῳ<br/>δώματα καλὰ τέτυκτο κατὰ πτύχας Οὐλύμποιο.<br/>πάντες δ' ᾐτιόωντο κελαινεφέα Κρονίωνα<br/>οὕνεκ' ἄρα Τρώεσσιν ἐβούλετο κῦδος ὀρέξαι.<br/>τῶν μὲν ἄρ' οὐκ ἀλέγιζε πατήρ: ὃ δὲ νόσφι λιασθεὶς<br/>τῶν ἄλλων ἀπάνευθε καθέζετο κύδεϊ γαίων<br/>εἰσορόων Τρώων τε πόλιν καὶ νῆας Ἀχαιῶν<br/>χαλκοῦ τε στεροπήν, ὀλλύντάς τ' ὀλλυμένους τε.</rtc></ruby> <ruby><rtc lang="grc" translate="no">ὄφρα μὲν ἠὼς ἦν καὶ ἀέξετο ἱερὸν ἦμαρ,<br/>τόφρα μάλ' ἀμφοτέρων βέλε' ἥπτετο, πῖπτε δὲ λαός:<br/>ἦμος δὲ δρυτόμος περ ἀνὴρ ὁπλίσσατο δεῖπνον<br/>οὔρεος ἐν βήσσῃσιν, ἐπεί τ' ἐκορέσσατο χεῖρας<br/>τάμνων δένδρεα μακρά, ἅδος τέ μιν ἵκετο θυμόν,<br/>σίτου τε γλυκεροῖο περὶ φρένας ἵμερος αἱρεῖ,<br/>τῆμος σφῇ ἀρετῇ Δαναοὶ ῥήξαντο φάλαγγας<br/>κεκλόμενοι ἑτάροισι κατὰ στίχας: ἐν δ' Ἀγαμέμνων<br/>πρῶτος ὄρουσ', ἕλε δ' ἄνδρα Βιάνορα ποιμένα λαῶν<br/>αὐτόν, ἔπειτα δ' ἑταῖρον Ὀϊλῆα πλήξιππον.<br/>ἤτοι ὅ γ' ἐξ ἵππων κατεπάλμενος ἀντίος ἔστη:<br/>τὸν δ' ἰθὺς μεμαῶτα μετώπιον ὀξέϊ δουρὶ<br/>νύξ', οὐδὲ στεφάνη δόρυ οἱ σχέθε χαλκοβάρεια,<br/>ἀλλὰ δι' αὐτῆς ἦλθε καὶ ὀστέου, ἐγκέφαλος δὲ<br/>ἔνδον ἅπας πεπάλακτο: δάμασσε δέ μιν μεμαῶτα.<br/>καὶ τοὺς μὲν λίπεν αὖθι ἄναξ ἀνδρῶν Ἀγαμέμνων<br/>στήθεσι παμφαίνοντας, ἐπεὶ περίδυσε χιτῶνας:<br/>αὐτὰρ ὃ βῆ Ἶσόν τε καὶ Ἄντιφον ἐξεναρίξων<br/>υἷε δύω Πριάμοιο νόθον καὶ γνήσιον ἄμφω<br/>εἰν ἑνὶ δίφρῳ ἐόντας: ὃ μὲν νόθος ἡνιόχευεν,<br/>Ἄντιφος αὖ παρέβασκε περικλυτός: ὥ ποτ' Ἀχιλλεὺς<br/>Ἴδης ἐν κνημοῖσι δίδη μόσχοισι λύγοισι,<br/>ποιμαίνοντ' ἐπ' ὄεσσι λαβών, καὶ ἔλυσεν ἀποίνων.<br/>δὴ τότε γ' Ἀτρεί̈δης εὐρὺ κρείων Ἀγαμέμνων<br/>τὸν μὲν ὑπὲρ μαζοῖο κατὰ στῆθος βάλε δουρί,<br/>Ἄντιφον αὖ παρὰ οὖς ἔλασε ξίφει, ἐκ δ' ἔβαλ' ἵππων.<br/>σπερχόμενος δ' ἀπὸ τοῖιν ἐσύλα τεύχεα καλὰ<br/>γιγνώσκων: καὶ γάρ σφε πάρος παρὰ νηυσὶ θοῇσιν<br/>εἶδεν, ὅτ' ἐξ Ἴδης ἄγαγεν πόδας ὠκὺς Ἀχιλλεύς.<br/>ὡς δὲ λέων ἐλάφοιο ταχείης νήπια τέκνα<br/>ῥηϊδίως συνέαξε λαβὼν κρατεροῖσιν ὀδοῦσιν<br/>ἐλθὼν εἰς εὐνήν, ἁπαλόν τέ σφ' ἦτορ ἀπηύρα:<br/>ἣ δ' εἴ πέρ τε τύχῃσι μάλα σχεδόν, οὐ δύναταί σφι<br/>χραισμεῖν: αὐτὴν γάρ μιν ὑπὸ τρόμος αἰνὸς ἱκάνει:<br/>καρπαλίμως δ' ἤϊξε διὰ δρυμὰ πυκνὰ καὶ ὕλην<br/>σπεύδουσ' ἱδρώουσα κραταιοῦ θηρὸς ὑφ' ὁρμῆς:<br/>ὣς ἄρα τοῖς οὔ τις δύνατο χραισμῆσαι ὄλεθρον<br/>Τρώων, ἀλλὰ καὶ αὐτοὶ ὑπ' Ἀργείοισι φέβοντο.</rtc></ruby> <ruby><rtc lang="grc" translate="no">αὐτὰρ ὃ Πείσανδρόν τε καὶ Ἱππόλοχον μενεχάρμην<br/>υἱέας Ἀντιμάχοιο δαί̈φρονος, ὅς ῥα μάλιστα<br/>χρυσὸν Ἀλεξάνδροιο δεδεγμένος ἀγλαὰ δῶρα<br/>οὐκ εἴασχ' Ἑλένην δόμεναι ξανθῷ Μενελάῳ,<br/>τοῦ περ δὴ δύο παῖδε λάβε κρείων Ἀγαμέμνων<br/>εἰν ἑνὶ δίφρῳ ἐόντας, ὁμοῦ δ' ἔχον ὠκέας ἵππους:<br/>ἐκ γάρ σφεας χειρῶν φύγον ἡνία σιγαλόεντα,<br/>τὼ δὲ κυκηθήτην: ὃ δ' ἐναντίον ὦρτο λέων ὣς<br/>Ἀτρεί̈δης: τὼ δ' αὖτ' ἐκ δίφρου γουναζέσθην:<br/>ζώγρει Ἀτρέος υἱέ, σὺ δ' ἄξια δέξαι ἄποινα:<br/>πολλὰ δ' ἐν Ἀντιμάχοιο δόμοις κειμήλια κεῖται<br/>χαλκός τε χρυσός τε πολύκμητός τε σίδηρος,<br/>τῶν κέν τοι χαρίσαιτο πατὴρ ἀπερείσι' ἄποινα,<br/>εἰ νῶϊ ζωοὺς πεπύθοιτ' ἐπὶ νηυσὶν Ἀχαιῶν.</rtc></ruby> <ruby><rtc lang="grc" translate="no">ὣς τώ γε κλαίοντε προσαυδήτην βασιλῆα<br/>μειλιχίοις ἐπέεσσιν: ἀμείλικτον δ' ὄπ' ἄκουσαν:<br/>εἰ μὲν δὴ Ἀντιμάχοιο δαί̈φρονος υἱέες ἐστόν,<br/>ὅς ποτ' ἐνὶ Τρώων ἀγορῇ Μενέλαον ἄνωγεν<br/>ἀγγελίην ἐλθόντα σὺν ἀντιθέῳ Ὀδυσῆϊ<br/>αὖθι κατακτεῖναι μηδ' ἐξέμεν ἂψ ἐς Ἀχαιούς,<br/>νῦν μὲν δὴ τοῦ πατρὸς ἀεικέα τίσετε λώβην.</rtc></ruby> <ruby><rtc lang="grc" translate="no">ἦ, καὶ Πείσανδρον μὲν ἀφ' ἵππων ὦσε χαμᾶζε<br/>δουρὶ βαλὼν πρὸς στῆθος: ὃ δ' ὕπτιος οὔδει ἐρείσθη.<br/>Ἱππόλοχος δ' ἀπόρουσε, τὸν αὖ χαμαὶ ἐξενάριξε<br/>χεῖρας ἀπὸ ξίφεϊ τμήξας ἀπό τ' αὐχένα κόψας,<br/>ὅλμον δ' ὣς ἔσσευε κυλίνδεσθαι δι' ὁμίλου.<br/>τοὺς μὲν ἔασ': ὃ δ' ὅθι πλεῖσται κλονέοντο φάλαγγες,<br/>τῇ ῥ' ἐνόρουσ', ἅμα δ' ἄλλοι ἐϋκνήμιδες Ἀχαιοί.<br/>πεζοὶ μὲν πεζοὺς ὄλεκον φεύγοντας ἀνάγκῃ,<br/>ἱππεῖς δ' ἱππῆας: ὑπὸ δέ σφισιν ὦρτο κονίη<br/>ἐκ πεδίου, τὴν ὦρσαν ἐρίγδουποι πόδες ἵππων<br/>χαλκῷ δηϊόωντες: ἀτὰρ κρείων Ἀγαμέμνων<br/>αἰὲν ἀποκτείνων ἕπετ' Ἀργείοισι κελεύων.<br/>ὡς δ' ὅτε πῦρ ἀί̈δηλον ἐν ἀξύλῳ ἐμπέσῃ ὕλῃ,<br/>πάντῃ τ' εἰλυφόων ἄνεμος φέρει, οἳ δέ τε θάμνοι<br/>πρόρριζοι πίπτουσιν ἐπειγόμενοι πυρὸς ὁρμῇ:<br/>ὣς ἄρ' ὑπ' Ἀτρεί̈δῃ Ἀγαμέμνονι πῖπτε κάρηνα<br/>Τρώων φευγόντων, πολλοὶ δ' ἐριαύχενες ἵπποι<br/>κείν' ὄχεα κροτάλιζον ἀνὰ πτολέμοιο γεφύρας<br/>ἡνιόχους ποθέοντες ἀμύμονας: οἳ δ' ἐπὶ γαίῃ<br/>κείατο, γύπεσσιν πολὺ φίλτεροι ἢ ἀλόχοισιν.<br/>Ἕκτορα δ' ἐκ βελέων ὕπαγε Ζεὺς ἔκ τε κονίης<br/>ἔκ τ' ἀνδροκτασίης ἔκ θ' αἵματος ἔκ τε κυδοιμοῦ:<br/>Ἀτρεί̈δης δ' ἕπετο σφεδανὸν Δαναοῖσι κελεύων.<br/>οἳ δὲ παρ' Ἴλου σῆμα παλαιοῦ Δαρδανίδαο<br/>μέσσον κὰπ πεδίον παρ' ἐρινεὸν ἐσσεύοντο<br/>ἱέμενοι πόλιος: ὃ δὲ κεκλήγων ἕπετ' αἰεὶ<br/>Ἀτρεί̈δης, λύθρῳ δὲ παλάσσετο χεῖρας ἀάπτους.<br/>ἀλλ' ὅτε δὴ Σκαιάς τε πύλας καὶ φηγὸν ἵκοντο,<br/>ἔνθ' ἄρα δὴ ἵσταντο καὶ ἀλλήλους ἀνέμιμνον.<br/>οἳ δ' ἔτι κὰμ μέσσον πεδίον φοβέοντο βόες ὥς,<br/>ἅς τε λέων ἐφόβησε μολὼν ἐν νυκτὸς ἀμολγῷ<br/>πάσας: τῇ δέ τ' ἰῇ ἀναφαίνεται αἰπὺς ὄλεθρος:<br/>τῆς δ' ἐξ αὐχέν' ἔαξε λαβὼν κρατεροῖσιν ὀδοῦσι<br/>πρῶτον, ἔπειτα δέ θ' αἷμα καὶ ἔγκατα πάντα λαφύσσει:<br/>ὣς τοὺς Ἀτρεί̈δης ἔφεπε κρείων Ἀγαμέμνων<br/>αἰὲν ἀποκτείνων τὸν ὀπίστατον: οἳ δ' ἐφέβοντο.<br/>πολλοὶ δὲ πρηνεῖς τε καὶ ὕπτιοι ἔκπεσον ἵππων<br/>Ἀτρεί̈δεω ὑπὸ χερσί: περὶ πρὸ γὰρ ἔγχεϊ θῦεν.<br/>ἀλλ' ὅτε δὴ τάχ' ἔμελλεν ὑπὸ πτόλιν αἰπύ τε τεῖχος<br/>ἵξεσθαι, τότε δή ῥα πατὴρ ἀνδρῶν τε θεῶν τε<br/>Ἴδης ἐν κορυφῇσι καθέζετο πιδηέσσης<br/>οὐρανόθεν καταβάς: ἔχε δ' ἀστεροπὴν μετὰ χερσίν.<br/>Ἶριν δ' ὄτρυνε χρυσόπτερον ἀγγελέουσαν:<br/>βάσκ' ἴθι Ἶρι ταχεῖα, τὸν Ἕκτορι μῦθον ἐνίσπες:<br/>ὄφρ' ἂν μέν κεν ὁρᾷ Ἀγαμέμνονα ποιμένα λαῶν<br/>θύνοντ' ἐν προμάχοισιν ἐναίροντα στίχας ἀνδρῶν,<br/>τόφρ' ἀναχωρείτω, τὸν δ' ἄλλον λαὸν ἀνώχθω<br/>μάρνασθαι δηί̈οισι κατὰ κρατερὴν ὑσμίνην.<br/>αὐτὰρ ἐπεί κ' ἢ δουρὶ τυπεὶς ἢ βλήμενος ἰῷ<br/>εἰς ἵππους ἅλεται, τότε οἱ κράτος ἐγγυαλίξω<br/>κτείνειν εἰς ὅ κε νῆας ἐϋσσέλμους ἀφίκηται<br/>δύῃ τ' ἠέλιος καὶ ἐπὶ κνέφας ἱερὸν ἔλθῃ.</rtc></ruby> <ruby><rtc lang="grc" translate="no">ὣς ἔφατ', οὐδ' ἀπίθησε ποδήνεμος ὠκέα Ἶρις,<br/>βῆ δὲ κατ' Ἰδαίων ὀρέων εἰς Ἴλιον ἱρήν.<br/>εὗρ' υἱὸν Πριάμοιο δαί̈φρονος Ἕκτορα δῖον<br/>ἑσταότ' ἔν θ' ἵπποισι καὶ ἅρμασι κολλητοῖσιν:<br/>ἀγχοῦ δ' ἱσταμένη προσέφη πόδας ὠκέα Ἶρις:<br/>Ἕκτορ υἱὲ Πριάμοιο Διὶ μῆτιν ἀτάλαντε<br/>Ζεύς με πατὴρ προέηκε τεὶ̈ν τάδε μυθήσασθαι.<br/>ὄφρ' ἂν μέν κεν ὁρᾷς Ἀγαμέμνονα ποιμένα λαῶν<br/>θύνοντ' ἐν προμάχοισιν, ἐναίροντα στίχας ἀνδρῶν,<br/>τόφρ' ὑπόεικε μάχης, τὸν δ' ἄλλον λαὸν ἄνωχθι<br/>μάρνασθαι δηί̈οισι κατὰ κρατερὴν ὑσμίνην.<br/>αὐτὰρ ἐπεί κ' ἢ δουρὶ τυπεὶς ἢ βλήμενος ἰῷ<br/>εἰς ἵππους ἅλεται, τότε τοι κράτος ἐγγυαλίξει<br/>κτείνειν, εἰς ὅ κε νῆας ἐϋσσέλμους ἀφίκηαι<br/>δύῃ τ' ἠέλιος καὶ ἐπὶ κνέφας ἱερὸν ἔλθῃ.</rtc></ruby> <ruby><rtc lang="grc" translate="no">ἣ μὲν ἄρ' ὣς εἰποῦσ' ἀπέβη πόδας ὠκέα Ἶρις,<br/>Ἕκτωρ δ' ἐξ ὀχέων σὺν τεύχεσιν ἆλτο χαμᾶζε,<br/>πάλλων δ' ὀξέα δοῦρα κατὰ στρατὸν ᾤχετο πάντῃ<br/>ὀτρύνων μαχέσασθαι, ἔγειρε δὲ φύλοπιν αἰνήν.<br/>οἳ δ' ἐλελίχθησαν καὶ ἐναντίοι ἔσταν Ἀχαιῶν,<br/>Ἀργεῖοι δ' ἑτέρωθεν ἐκαρτύναντο φάλαγγας.<br/>ἀρτύνθη δὲ μάχη, στὰν δ' ἀντίοι: ἐν δ' Ἀγαμέμνων<br/>πρῶτος ὄρουσ', ἔθελεν δὲ πολὺ προμάχεσθαι ἁπάντων.</rtc></ruby> <ruby><rtc lang="grc" translate="no">ἔσπετε νῦν μοι Μοῦσαι Ὀλύμπια δώματ' ἔχουσαι<br/>ὅς τις δὴ πρῶτος Ἀγαμέμνονος ἀντίον ἦλθεν<br/>ἢ αὐτῶν Τρώων ἠὲ κλειτῶν ἐπικούρων.</rtc></ruby> <ruby><rtc lang="grc" translate="no">Ἰφιδάμας Ἀντηνορίδης ἠύ̈ς τε μέγας τε<br/>ὃς τράφη ἐν Θρῄκῃ ἐριβώλακι μητέρι μήλων:<br/>Κισσῆς τόν γ' ἔθρεψε δόμοις ἔνι τυτθὸν ἐόντα<br/>μητροπάτωρ, ὃς τίκτε Θεανὼ καλλιπάρῃον:<br/>αὐτὰρ ἐπεί ῥ' ἥβης ἐρικυδέος ἵκετο μέτρον,<br/>αὐτοῦ μιν κατέρυκε, δίδου δ' ὅ γε θυγατέρα ἥν:<br/>γήμας δ' ἐκ θαλάμοιο μετὰ κλέος ἵκετ' Ἀχαιῶν<br/>σὺν δυοκαίδεκα νηυσὶ κορωνίσιν, αἵ οἱ ἕποντο.<br/>τὰς μὲν ἔπειτ' ἐν Περκώτῃ λίπε νῆας ἐί̈σας,<br/>αὐτὰρ ὃ πεζὸς ἐὼν ἐς Ἴλιον εἰληλούθει:<br/>ὅς ῥα τότ' Ἀτρεί̈δεω Ἀγαμέμνονος ἀντίον ἦλθεν.<br/>οἳ δ' ὅτε δὴ σχεδὸν ἦσαν ἐπ' ἀλλήλοισιν ἰόντες,<br/>Ἀτρεί̈δης μὲν ἅμαρτε, παραὶ δέ οἱ ἐτράπετ' ἔγχος,<br/>Ἰφιδάμας δὲ κατὰ ζώνην θώρηκος ἔνερθε<br/>νύξ', ἐπὶ δ' αὐτὸς ἔρεισε βαρείῃ χειρὶ πιθήσας:<br/>οὐδ' ἔτορε ζωστῆρα παναίολον, ἀλλὰ πολὺ πρὶν<br/>ἀργύρῳ ἀντομένη μόλιβος ὣς ἐτράπετ' αἰχμή.<br/>καὶ τό γε χειρὶ λαβὼν εὐρὺ κρείων Ἀγαμέμνων<br/>ἕλκ' ἐπὶ οἷ μεμαὼς ὥς τε λίς, ἐκ δ' ἄρα χειρὸς<br/>σπάσσατο: τὸν δ' ἄορι πλῆξ' αὐχένα, λῦσε δὲ γυῖα.<br/>ὣς ὃ μὲν αὖθι πεσὼν κοιμήσατο χάλκεον ὕπνον<br/>οἰκτρὸς ἀπὸ μνηστῆς ἀλόχου, ἀστοῖσιν ἀρήγων,<br/>κουριδίης, ἧς οὔ τι χάριν ἴδε, πολλὰ δ' ἔδωκε:<br/>πρῶθ' ἑκατὸν βοῦς δῶκεν, ἔπειτα δὲ χίλι' ὑπέστη<br/>αἶγας ὁμοῦ καὶ ὄϊς, τά οἱ ἄσπετα ποιμαίνοντο.<br/>δὴ τότε γ' Ἀτρεί̈δης Ἀγαμέμνων ἐξενάριξε,<br/>βῆ δὲ φέρων ἀν' ὅμιλον Ἀχαιῶν τεύχεα καλά.<br/>τὸν δ' ὡς οὖν ἐνόησε Κόων ἀριδείκετος ἀνδρῶν<br/>πρεσβυγενὴς Ἀντηνορίδης, κρατερόν ῥά ἑ πένθος<br/>ὀφθαλμοὺς ἐκάλυψε κασιγνήτοιο πεσόντος.<br/>στῆ δ' εὐρὰξ σὺν δουρὶ λαθὼν Ἀγαμέμνονα δῖον,<br/>νύξε δέ μιν κατὰ χεῖρα μέσην ἀγκῶνος ἔνερθε,<br/>ἀντικρὺ δὲ διέσχε φαεινοῦ δουρὸς ἀκωκή.<br/>ῥίγησέν τ' ἄρ' ἔπειτα ἄναξ ἀνδρῶν Ἀγαμέμνων:<br/>ἀλλ' οὐδ' ὧς ἀπέληγε μάχης ἠδὲ πτολέμοιο,<br/>ἀλλ' ἐπόρουσε Κόωνι ἔχων ἀνεμοτρεφὲς ἔγχος.<br/>ἤτοι ὃ Ἰφιδάμαντα κασίγνητον καὶ ὄπατρον<br/>ἕλκε ποδὸς μεμαώς, καὶ ἀύ̈τει πάντας ἀρίστους:<br/>τὸν δ' ἕλκοντ' ἀν' ὅμιλον ὑπ' ἀσπίδος ὀμφαλοέσσης<br/>οὔτησε ξυστῷ χαλκήρεϊ, λῦσε δὲ γυῖα:<br/>τοῖο δ' ἐπ' Ἰφιδάμαντι κάρη ἀπέκοψε παραστάς.<br/>ἔνθ' Ἀντήνορος υἷες ὑπ' Ἀτρεί̈δῃ βασιλῆϊ<br/>πότμον ἀναπλήσαντες ἔδυν δόμον Ἄϊδος εἴσω.</rtc></ruby> <ruby><rtc lang="grc" translate="no">αὐτὰρ ὃ τῶν ἄλλων ἐπεπωλεῖτο στίχας ἀνδρῶν<br/>ἔγχεί̈ τ' ἄορί τε μεγάλοισί τε χερμαδίοισιν,<br/>ὄφρά οἱ αἷμ' ἔτι θερμὸν ἀνήνοθεν ἐξ ὠτειλῆς.<br/>αὐτὰρ ἐπεὶ τὸ μὲν ἕλκος ἐτέρσετο, παύσατο δ' αἷμα,<br/>ὀξεῖαι δ' ὀδύναι δῦνον μένος Ἀτρεί̈δαο.<br/>ὡς δ' ὅτ' ἂν ὠδίνουσαν ἔχῃ βέλος ὀξὺ γυναῖκα<br/>δριμύ, τό τε προϊεῖσι μογοστόκοι Εἰλείθυιαι<br/>Ἥρης θυγατέρες πικρὰς ὠδῖνας ἔχουσαι,<br/>ὣς ὀξεῖ' ὀδύναι δῦνον μένος Ἀτρεί̈δαο.<br/>ἐς δίφρον δ' ἀνόρουσε, καὶ ἡνιόχῳ ἐπέτελλε<br/>νηυσὶν ἔπι γλαφυρῇσιν ἐλαυνέμεν: ἤχθετο γὰρ κῆρ.<br/>ἤϋσεν δὲ διαπρύσιον Δαναοῖσι γεγωνώς:<br/>ὦ φίλοι Ἀργείων ἡγήτορες ἠδὲ μέδοντες<br/>ὑμεῖς μὲν νῦν νηυσὶν ἀμύνετε ποντοπόροισι<br/>φύλοπιν ἀργαλέην, ἐπεὶ οὐκ ἐμὲ μητίετα Ζεὺς<br/>εἴασε Τρώεσσι πανημέριον πολεμίζειν.</rtc></ruby> <ruby><rtc lang="grc" translate="no">ὣς ἔφαθ', ἡνίοχος δ' ἵμασεν καλλίτριχας ἵππους<br/>νῆας ἔπι γλαφυράς: τὼ δ' οὐκ ἀέκοντε πετέσθην:<br/>ἄφρεον δὲ στήθεα, ῥαίνοντο δὲ νέρθε κονίῃ<br/>τειρόμενον βασιλῆα μάχης ἀπάνευθε φέροντες.</rtc></ruby> <ruby><rtc lang="grc" translate="no">Ἕκτωρ δ' ὡς ἐνόησ' Ἀγαμέμνονα νόσφι κιόντα<br/>Τρωσί τε καὶ Λυκίοισιν ἐκέκλετο μακρὸν ἀύ̈σας:<br/>Τρῶες καὶ Λύκιοι καὶ Δάρδανοι ἀγχιμαχηταὶ<br/>ἀνέρες ἔστε φίλοι, μνήσασθε δὲ θούριδος ἀλκῆς.<br/>οἴχετ' ἀνὴρ ὤριστος, ἐμοὶ δὲ μέγ' εὖχος ἔδωκε<br/>Ζεὺς Κρονίδης: ἀλλ' ἰθὺς ἐλαύνετε μώνυχας ἵππους<br/>ἰφθίμων Δαναῶν, ἵν' ὑπέρτερον εὖχος ἄρησθε.</rtc></ruby> <ruby><rtc lang="grc" translate="no">ὣς εἰπὼν ὄτρυνε μένος καὶ θυμὸν ἑκάστου.<br/>ὡς δ' ὅτε πού τις θηρητὴρ κύνας ἀργιόδοντας<br/>σεύῃ ἐπ' ἀγροτέρῳ συὶ̈ καπρίῳ ἠὲ λέοντι,<br/>ὣς ἐπ' Ἀχαιοῖσιν σεῦε Τρῶας μεγαθύμους<br/>Ἕκτωρ Πριαμίδης βροτολοιγῷ ἶσος Ἄρηϊ.<br/>αὐτὸς δ' ἐν πρώτοισι μέγα φρονέων ἐβεβήκει,<br/>ἐν δ' ἔπεσ' ὑσμίνῃ ὑπεραέϊ ἶσος ἀέλλῃ,<br/>ἥ τε καθαλλομένη ἰοειδέα πόντον ὀρίνει.</rtc></ruby> <ruby><rtc lang="grc" translate="no">ἔνθα τίνα πρῶτον, τίνα δ' ὕστατον ἐξενάριξεν<br/>Ἕκτωρ Πριαμίδης, ὅτε οἱ Ζεὺς κῦδος ἔδωκεν;<br/>Ἀσαῖον μὲν πρῶτα καὶ Αὐτόνοον καὶ Ὀπίτην<br/>καὶ Δόλοπα Κλυτίδην καὶ Ὀφέλτιον ἠδ' Ἀγέλαον<br/>Αἴσυμνόν τ' Ὦρόν τε καὶ Ἱππόνοον μενεχάρμην.<br/>τοὺς ἄρ' ὅ γ' ἡγεμόνας Δαναῶν ἕλεν, αὐτὰρ ἔπειτα<br/>πληθύν, ὡς ὁπότε νέφεα Ζέφυρος στυφελίξῃ<br/>ἀργεστᾶο Νότοιο βαθείῃ λαίλαπι τύπτων:<br/>πολλὸν δὲ τρόφι κῦμα κυλίνδεται, ὑψόσε δ' ἄχνη<br/>σκίδναται ἐξ ἀνέμοιο πολυπλάγκτοιο ἰωῆς:<br/>ὣς ἄρα πυκνὰ καρήαθ' ὑφ' Ἕκτορι δάμνατο λαῶν.</rtc></ruby> <ruby><rtc lang="grc" translate="no">ἔνθά κε λοιγὸς ἔην καὶ ἀμήχανα ἔργα γένοντο,<br/>καί νύ κεν ἐν νήεσσι πέσον φεύγοντες Ἀχαιοί,<br/>εἰ μὴ Τυδεί̈δῃ Διομήδεϊ κέκλετ' Ὀδυσσεύς:<br/>Τυδεί̈δη τί παθόντε λελάσμεθα θούριδος ἀλκῆς;<br/>ἀλλ' ἄγε δεῦρο πέπον, παρ' ἔμ' ἵσταο: δὴ γὰρ ἔλεγχος<br/>ἔσσεται εἴ κεν νῆας ἕλῃ κορυθαίολος Ἕκτωρ.</rtc></ruby> <ruby><rtc lang="grc" translate="no">τὸν δ' ἀπαμειβόμενος προσέφη κρατερὸς Διομήδης:<br/>ἤτοι ἐγὼ μενέω καὶ τλήσομαι: ἀλλὰ μίνυνθα<br/>ἡμέων ἔσσεται ἦδος, ἐπεὶ νεφεληγερέτα Ζεὺς<br/>Τρωσὶν δὴ βόλεται δοῦναι κράτος ἠέ περ ἡμῖν.</rtc></ruby> <ruby><rtc lang="grc" translate="no">ἦ καὶ Θυμβραῖον μὲν ἀφ' ἵππων ὦσε χαμᾶζε<br/>δουρὶ βαλὼν κατὰ μαζὸν ἀριστερόν: αὐτὰρ Ὀδυσσεὺς<br/>ἀντίθεον θεράποντα Μολίονα τοῖο ἄνακτος.<br/>τοὺς μὲν ἔπειτ' εἴασαν, ἐπεὶ πολέμου ἀπέπαυσαν:<br/>τὼ δ' ἀν' ὅμιλον ἰόντε κυδοίμεον, ὡς ὅτε κάπρω<br/>ἐν κυσὶ θηρευτῇσι μέγα φρονέοντε πέσητον:<br/>ὣς ὄλεκον Τρῶας πάλιν ὀρμένω: αὐτὰρ Ἀχαιοὶ<br/>ἀσπασίως φεύγοντες ἀνέπνεον Ἕκτορα δῖον.</rtc></ruby> <ruby><rtc lang="grc" translate="no">ἔνθ' ἑλέτην δίφρόν τε καὶ ἀνέρε δήμου ἀρίστω<br/>υἷε δύω Μέροπος Περκωσίου, ὃς περὶ πάντων<br/>ᾔδεε μαντοσύνας, οὐδὲ οὓς παῖδας ἔασκε<br/>στείχειν ἐς πόλεμον φθισήνορα: τὼ δέ οἱ οὔ τι<br/>πειθέσθην: κῆρες γὰρ ἄγον μέλανος θανάτοιο.<br/>τοὺς μὲν Τυδεί̈δης δουρικλειτὸς Διομήδης<br/>θυμοῦ καὶ ψυχῆς κεκαδὼν κλυτὰ τεύχε' ἀπηύρα:<br/>Ἱππόδαμον δ' Ὀδυσεὺς καὶ Ὑπείροχον ἐξενάριξεν.<br/>ἔνθά σφιν κατὰ ἶσα μάχην ἐτάνυσσε Κρονίων<br/>ἐξ Ἴδης καθορῶν: τοὶ δ' ἀλλήλους ἐνάριζον.<br/>ἤτοι Τυδέος υἱὸς Ἀγάστροφον οὔτασε δουρὶ<br/>Παιονίδην ἥρωα κατ' ἰσχίον: οὐ δέ οἱ ἵπποι<br/>ἐγγὺς ἔσαν προφυγεῖν, ἀάσατο δὲ μέγα θυμῷ.<br/>τοὺς μὲν γὰρ θεράπων ἀπάνευθ' ἔχεν, αὐτὰρ ὃ πεζὸς<br/>θῦνε διὰ προμάχων, εἷος φίλον ὤλεσε θυμόν.<br/>Ἕκτωρ δ' ὀξὺ νόησε κατὰ στίχας, ὦρτο δ' ἐπ' αὐτοὺς<br/>κεκλήγων: ἅμα δὲ Τρώων εἵποντο φάλαγγες.<br/>τὸν δὲ ἰδὼν ῥίγησε βοὴν ἀγαθὸς Διομήδης,<br/>αἶψα δ' Ὀδυσσῆα προσεφώνεεν ἐγγὺς ἐόντα:<br/>νῶϊν δὴ τόδε πῆμα κυλίνδεται ὄβριμος Ἕκτωρ:<br/>ἀλλ' ἄγε δὴ στέωμεν καὶ ἀλεξώμεσθα μένοντες.</rtc></ruby> <ruby><rtc lang="grc" translate="no">ἦ ῥα, καὶ ἀμπεπαλὼν προί̈ει δολιχόσκιον ἔγχος<br/>καὶ βάλεν, οὐδ' ἀφάμαρτε τιτυσκόμενος κεφαλῆφιν,<br/>ἄκρην κὰκ κόρυθα: πλάγχθη δ' ἀπὸ χαλκόφι χαλκός,<br/>οὐδ' ἵκετο χρόα καλόν: ἐρύκακε γὰρ τρυφάλεια<br/>τρίπτυχος αὐλῶπις, τήν οἱ πόρε Φοῖβος Ἀπόλλων.<br/>Ἕκτωρ δ' ὦκ' ἀπέλεθρον ἀνέδραμε, μίκτο δ' ὁμίλῳ,<br/>στῆ δὲ γνὺξ ἐριπὼν καὶ ἐρείσατο χειρὶ παχείῃ<br/>γαίης: ἀμφὶ δὲ ὄσσε κελαινὴ νὺξ ἐκάλυψεν.<br/>ὄφρα δὲ Τυδεί̈δης μετὰ δούρατος ᾤχετ' ἐρωὴν<br/>τῆλε διὰ προμάχων, ὅθι οἱ καταείσατο γαίης<br/>τόφρ' Ἕκτωρ ἔμπνυτο, καὶ ἂψ ἐς δίφρον ὀρούσας<br/>ἐξέλασ' ἐς πληθύν, καὶ ἀλεύατο κῆρα μέλαιναν.<br/>δουρὶ δ' ἐπαί̈σσων προσέφη κρατερὸς Διομήδης:<br/>ἐξ αὖ νῦν ἔφυγες θάνατον κύον: ἦ τέ τοι ἄγχι<br/>ἦλθε κακόν: νῦν αὖτέ σ' ἐρύσατο Φοῖβος Ἀπόλλων<br/>ᾧ μέλλεις εὔχεσθαι ἰὼν ἐς δοῦπον ἀκόντων.<br/>ἦ θήν σ' ἐξανύω γε καὶ ὕστερον ἀντιβολήσας,<br/>εἴ πού τις καὶ ἔμοιγε θεῶν ἐπιτάρροθός ἐστι.<br/>νῦν αὖ τοὺς ἄλλους ἐπιείσομαι, ὅν κε κιχείω.<br/>ἦ, καὶ Παιονίδην δουρὶ κλυτὸν ἐξενάριζεν.<br/>αὐτὰρ Ἀλέξανδρος Ἑλένης πόσις ἠϋκόμοιο<br/>Τυδεί̈δῃ ἔπι τόξα τιταίνετο ποιμένι λαῶν,<br/>στήλῃ κεκλιμένος ἀνδροκμήτῳ ἐπὶ τύμβῳ<br/>Ἴλου Δαρδανίδαο, παλαιοῦ δημογέροντος.<br/>ἤτοι ὃ μὲν θώρηκα Ἀγαστρόφου ἰφθίμοιο<br/>αἴνυτ' ἀπὸ στήθεσφι παναίολον ἀσπίδα τ' ὤμων<br/>καὶ κόρυθα βριαρήν: ὃ δὲ τόξου πῆχυν ἄνελκε<br/>καὶ βάλεν, οὐδ' ἄρα μιν ἅλιον βέλος ἔκφυγε χειρός,<br/>ταρσὸν δεξιτεροῖο ποδός: διὰ δ' ἀμπερὲς ἰὸς<br/>ἐν γαίῃ κατέπηκτο: ὃ δὲ μάλα ἡδὺ γελάσσας<br/>ἐκ λόχου ἀμπήδησε καὶ εὐχόμενος ἔπος ηὔδα:<br/>βέβληαι οὐδ' ἅλιον βέλος ἔκφυγεν: ὡς ὄφελόν τοι<br/>νείατον ἐς κενεῶνα βαλὼν ἐκ θυμὸν ἑλέσθαι.<br/>οὕτω κεν καὶ Τρῶες ἀνέπνευσαν κακότητος,<br/>οἵ τέ σε πεφρίκασι λέονθ' ὡς μηκάδες αἶγες.</rtc></ruby> <ruby><rtc lang="grc" translate="no">τὸν δ' οὐ ταρβήσας προσέφη κρατερὸς Διομήδης:<br/>τοξότα λωβητὴρ κέρᾳ ἀγλαὲ παρθενοπῖπα<br/>εἰ μὲν δὴ ἀντίβιον σὺν τεύχεσι πειρηθείης,<br/>οὐκ ἄν τοι χραίσμῃσι βιὸς καὶ ταρφέες ἰοί:<br/>νῦν δέ μ' ἐπιγράψας ταρσὸν ποδὸς εὔχεαι αὔτως.<br/>οὐκ ἀλέγω, ὡς εἴ με γυνὴ βάλοι ἢ πάϊς ἄφρων:<br/>κωφὸν γὰρ βέλος ἀνδρὸς ἀνάλκιδος οὐτιδανοῖο.<br/>ἦ τ' ἄλλως ὑπ' ἐμεῖο, καὶ εἴ κ' ὀλίγον περ ἐπαύρῃ,<br/>ὀξὺ βέλος πέλεται, καὶ ἀκήριον αἶψα τίθησι.<br/>τοῦ δὲ γυναικὸς μέν τ' ἀμφίδρυφοί εἰσι παρειαί,<br/>παῖδες δ' ὀρφανικοί: ὃ δέ θ' αἵματι γαῖαν ἐρεύθων<br/>πύθεται, οἰωνοὶ δὲ περὶ πλέες ἠὲ γυναῖκες.</rtc></ruby> <ruby><rtc lang="grc" translate="no">ὣς φάτο, τοῦ δ' Ὀδυσεὺς δουρικλυτὸς ἐγγύθεν ἐλθὼν<br/>ἔστη πρόσθ': ὃ δ' ὄπισθε καθεζόμενος βέλος ὠκὺ<br/>ἐκ ποδὸς ἕλκ', ὀδύνη δὲ διὰ χροὸς ἦλθ' ἀλεγεινή.<br/>ἐς δίφρον δ' ἀνόρουσε, καὶ ἡνιόχῳ ἐπέτελλε<br/>νηυσὶν ἔπι γλαφυρῇσιν ἐλαυνέμεν: ἤχθετο γὰρ κῆρ.</rtc></ruby> <ruby><rtc lang="grc" translate="no">οἰώθη δ' Ὀδυσεὺς δουρὶ κλυτός, οὐδέ τις αὐτῷ<br/>Ἀργείων παρέμεινεν, ἐπεὶ φόβος ἔλλαβε πάντας:<br/>ὀχθήσας δ' ἄρα εἶπε πρὸς ὃν μεγαλήτορα θυμόν:<br/>ὤ μοι ἐγὼ τί πάθω; μέγα μὲν κακὸν αἴ κε φέβωμαι<br/>πληθὺν ταρβήσας: τὸ δὲ ῥίγιον αἴ κεν ἁλώω<br/>μοῦνος: τοὺς δ' ἄλλους Δαναοὺς ἐφόβησε Κρονίων.<br/>ἀλλὰ τί ἤ μοι ταῦτα φίλος διελέξατο θυμός;<br/>οἶδα γὰρ ὅττι κακοὶ μὲν ἀποίχονται πολέμοιο,<br/>ὃς δέ κ' ἀριστεύῃσι μάχῃ ἔνι τὸν δὲ μάλα χρεὼ<br/>ἑστάμεναι κρατερῶς, ἤ τ' ἔβλητ' ἤ τ' ἔβαλ' ἄλλον.<br/>εἷος ὃ ταῦθ' ὥρμαινε κατὰ φρένα καὶ κατὰ θυμόν,<br/>τόφρα δ' ἐπὶ Τρώων στίχες ἤλυθον ἀσπιστάων,<br/>ἔλσαν δ' ἐν μέσσοισι, μετὰ σφίσι πῆμα τιθέντες.<br/>ὡς δ' ὅτε κάπριον ἀμφὶ κύνες θαλεροί τ' αἰζηοὶ<br/>σεύωνται, ὃ δέ τ' εἶσι βαθείης ἐκ ξυλόχοιο<br/>θήγων λευκὸν ὀδόντα μετὰ γναμπτῇσι γένυσσιν,<br/>ἀμφὶ δέ τ' ἀί̈σσονται, ὑπαὶ δέ τε κόμπος ὀδόντων<br/>γίγνεται, οἳ δὲ μένουσιν ἄφαρ δεινόν περ ἐόντα,<br/>ὥς ῥα τότ' ἀμφ' Ὀδυσῆα Διὶ̈ φίλον ἐσσεύοντο<br/>Τρῶες: ὃ δὲ πρῶτον μὲν ἀμύμονα Δηϊοπίτην<br/>οὔτασεν ὦμον ὕπερθεν ἐπάλμενος ὀξέϊ δουρί,<br/>αὐτὰρ ἔπειτα Θόωνα καὶ Ἔννομον ἐξενάριξε.<br/>Χερσιδάμαντα δ' ἔπειτα καθ' ἵππων ἀί̈ξαντα<br/>δουρὶ κατὰ πρότμησιν ὑπ' ἀσπίδος ὀμφαλοέσσης<br/>νύξεν: ὃ δ' ἐν κονίῃσι πεσὼν ἕλε γαῖαν ἀγοστῷ.<br/>τοὺς μὲν ἔασ', ὃ δ' ἄρ' Ἱππασίδην Χάροπ' οὔτασε δουρὶ<br/>αὐτοκασίγνητον εὐηφενέος Σώκοιο.<br/>τῷ δ' ἐπαλεξήσων Σῶκος κίεν ἰσόθεος φώς,<br/>στῆ δὲ μάλ' ἐγγὺς ἰὼν καί μιν πρὸς μῦθον ἔειπεν<br/>ὦ Ὀδυσεῦ πολύαινε δόλων ἆτ' ἠδὲ πόνοιο<br/>σήμερον ἢ δοιοῖσιν ἐπεύξεαι Ἱππασίδῃσι<br/>τοιώδ' ἄνδρε κατακτείνας καὶ τεύχε' ἀπούρας,<br/>ἤ κεν ἐμῷ ὑπὸ δουρὶ τυπεὶς ἀπὸ θυμὸν ὀλέσσῃς.</rtc></ruby> <ruby><rtc lang="grc" translate="no">ὣς εἰπὼν οὔτησε κατ' ἀσπίδα πάντοσ' ἐί̈σην.<br/>διὰ μὲν ἀσπίδος ἦλθε φαεινῆς ὄβριμον ἔγχος,<br/>καὶ διὰ θώρηκος πολυδαιδάλου ἠρήρειστο,<br/>πάντα δ' ἀπὸ πλευρῶν χρόα ἔργαθεν, οὐδ' ἔτ' ἔασε<br/>Παλλὰς Ἀθηναίη μιχθήμεναι ἔγκασι φωτός.<br/>γνῶ δ' Ὀδυσεὺς ὅ οἱ οὔ τι τέλος κατακαίριον ἦλθεν,<br/>ἂψ δ' ἀναχωρήσας Σῶκον πρὸς μῦθον ἔειπεν:<br/>ἆ δείλ' ἦ μάλα δή σε κιχάνεται αἰπὺς ὄλεθρος.<br/>ἤτοι μέν ῥ' ἔμ' ἔπαυσας ἐπὶ Τρώεσσι μάχεσθαι:<br/>σοὶ δ' ἐγὼ ἐνθάδε φημὶ φόνον καὶ κῆρα μέλαιναν<br/>ἤματι τῷδ' ἔσσεσθαι, ἐμῷ δ' ὑπὸ δουρὶ δαμέντα<br/>εὖχος ἐμοὶ δώσειν, ψυχὴν δ' Ἄϊδι κλυτοπώλῳ.</rtc></ruby> <ruby><rtc lang="grc" translate="no">ἦ, καὶ ὃ μὲν φύγαδ' αὖτις ὑποστρέψας ἐβεβήκει,<br/>τῷ δὲ μεταστρεφθέντι μεταφρένῳ ἐν δόρυ πῆξεν<br/>ὤμων μεσσηγύς, διὰ δὲ στήθεσφιν ἔλασσε,<br/>δούπησεν δὲ πεσών: ὃ δ' ἐπεύξατο δῖος Ὀδυσσεύς:<br/>ὦ Σῶχ' Ἱππάσου υἱὲ δαί̈φρονος ἱπποδάμοιο<br/>φθῆ σε τέλος θανάτοιο κιχήμενον, οὐδ' ὑπάλυξας.<br/>ἆ δείλ' οὐ μὲν σοί γε πατὴρ καὶ πότνια μήτηρ<br/>ὄσσε καθαιρήσουσι θανόντι περ, ἀλλ' οἰωνοὶ<br/>ὠμησταὶ ἐρύουσι, περὶ πτερὰ πυκνὰ βαλόντες.<br/>αὐτὰρ ἔμ', εἴ κε θάνω, κτεριοῦσί γε δῖοι Ἀχαιοί.<br/>ὣς εἰπὼν Σώκοιο δαί̈φρονος ὄβριμον ἔγχος<br/>ἔξω τε χροὸς ἕλκε καὶ ἀσπίδος ὀμφαλοέσσης:<br/>αἷμα δέ οἱ σπασθέντος ἀνέσσυτο, κῆδε δὲ θυμόν.<br/>Τρῶες δὲ μεγάθυμοι ὅπως ἴδον αἷμ' Ὀδυσῆος<br/>κεκλόμενοι καθ' ὅμιλον ἐπ' αὐτῷ πάντες ἔβησαν.<br/>αὐτὰρ ὅ γ' ἐξοπίσω ἀνεχάζετο, αὖε δ' ἑταίρους.<br/>τρὶς μὲν ἔπειτ' ἤϋσεν ὅσον κεφαλὴ χάδε φωτός,<br/>τρὶς δ' ἄϊεν ἰάχοντος ἄρηι φίλος Μενέλαος.<br/>αἶψα δ' ἄρ' Αἴαντα προσεφώνεεν ἐγγὺς ἐόντα:<br/>Αἶαν διογενὲς Τελαμώνιε κοίρανε λαῶν<br/>ἀμφί μ' Ὀδυσσῆος ταλασίφρονος ἵκετ' ἀϋτὴ<br/>τῷ ἰκέλη ὡς εἴ ἑ βιῴατο μοῦνον ἐόντα<br/>Τρῶες ἀποτμήξαντες ἐνὶ κρατερῇ ὑσμίνῃ.<br/>ἀλλ' ἴομεν καθ' ὅμιλον: ἀλεξέμεναι γὰρ ἄμεινον.<br/>δείδω μή τι πάθῃσιν ἐνὶ Τρώεσσι μονωθεὶς<br/>ἐσθλὸς ἐών, μεγάλη δὲ ποθὴ Δαναοῖσι γένηται.</rtc></ruby> <ruby><rtc lang="grc" translate="no">ὣς εἰπὼν ὃ μὲν ἦρχ', ὃ δ' ἅμ' ἕσπετο ἰσόθεος φώς.<br/>εὗρον ἔπειτ' Ὀδυσῆα Διὶ̈ φίλον: ἀμφὶ δ' ἄρ' αὐτὸν<br/>Τρῶες ἕπονθ' ὡς εἴ τε δαφοινοὶ θῶες ὄρεσφιν<br/>ἀμφ' ἔλαφον κεραὸν βεβλημένον, ὅν τ' ἔβαλ' ἀνὴρ<br/>ἰῷ ἀπὸ νευρῆς: τὸν μέν τ' ἤλυξε πόδεσσι<br/>φεύγων, ὄφρ' αἷμα λιαρὸν καὶ γούνατ' ὀρώρῃ:<br/>αὐτὰρ ἐπεὶ δὴ τόν γε δαμάσσεται ὠκὺς ὀϊστός,<br/>ὠμοφάγοι μιν θῶες ἐν οὔρεσι δαρδάπτουσιν<br/>ἐν νέμεϊ σκιερῷ: ἐπί τε λῖν ἤγαγε δαίμων<br/>σίντην: θῶες μέν τε διέτρεσαν, αὐτὰρ ὃ δάπτει:<br/>ὥς ῥα τότ' ἀμφ' Ὀδυσῆα δαί̈φρονα ποικιλομήτην<br/>Τρῶες ἕπον πολλοί τε καὶ ἄλκιμοι, αὐτὰρ ὅ γ' ἥρως<br/>ἀί̈σσων ᾧ ἔγχει ἀμύνετο νηλεὲς ἦμαρ.<br/>Αἴας δ' ἐγγύθεν ἦλθε φέρων σάκος ἠύ̈τε πύργον,<br/>στῆ δὲ παρέξ: Τρῶες δὲ διέτρεσαν ἄλλυδις ἄλλος.<br/>ἤτοι τὸν Μενέλαος ἀρήϊος ἔξαγ' ὁμίλου<br/>χειρὸς ἔχων, εἷος θεράπων σχεδὸν ἤλασεν ἵππους.<br/>Αἴας δὲ Τρώεσσιν ἐπάλμενος εἷλε Δόρυκλον<br/>Πριαμίδην νόθον υἱόν, ἔπειτα δὲ Πάνδοκον οὖτα,<br/>οὖτα δὲ Λύσανδρον καὶ Πύρασον ἠδὲ Πυλάρτην.<br/>ὡς δ' ὁπότε πλήθων ποταμὸς πεδίον δὲ κάτεισι<br/>χειμάρρους κατ' ὄρεσφιν ὀπαζόμενος Διὸς ὄμβρῳ,<br/>πολλὰς δὲ δρῦς ἀζαλέας, πολλὰς δέ τε πεύκας<br/>ἐσφέρεται, πολλὸν δέ τ' ἀφυσγετὸν εἰς ἅλα βάλλει,<br/>ὣς ἔφεπε κλονέων πεδίον τότε φαίδιμος Αἴας,<br/>δαί̈ζων ἵππους τε καὶ ἀνέρας: οὐδέ πω Ἕκτωρ<br/>πεύθετ', ἐπεί ῥα μάχης ἐπ' ἀριστερὰ μάρνατο πάσης<br/>ὄχθας πὰρ ποταμοῖο Σκαμάνδρου, τῇ ῥα μάλιστα<br/>ἀνδρῶν πῖπτε κάρηνα, βοὴ δ' ἄσβεστος ὀρώρει<br/>Νέστορά τ' ἀμφὶ μέγαν καὶ ἀρήϊον Ἰδομενῆα.<br/>Ἕκτωρ μὲν μετὰ τοῖσιν ὁμίλει μέρμερα ῥέζων<br/>ἔγχεί̈ θ' ἱπποσύνῃ τε, νέων δ' ἀλάπαζε φάλαγγας:<br/>οὐδ' ἄν πω χάζοντο κελεύθου δῖοι Ἀχαιοὶ<br/>εἰ μὴ Ἀλέξανδρος Ἑλένης πόσις ἠϋκόμοιο<br/>παῦσεν ἀριστεύοντα Μαχάονα ποιμένα λαῶν,<br/>ἰῷ τριγλώχινι βαλὼν κατὰ δεξιὸν ὦμον.<br/>τῷ ῥα περίδεισαν μένεα πνείοντες Ἀχαιοὶ<br/>μή πώς μιν πολέμοιο μετακλινθέντος ἕλοιεν.<br/>αὐτίκα δ' Ἰδομενεὺς προσεφώνεε Νέστορα δῖον:<br/>ὦ Νέστορ Νηληϊάδη μέγα κῦδος Ἀχαιῶν<br/>ἄγρει σῶν ὀχέων ἐπιβήσεο, πὰρ δὲ Μαχάων<br/>βαινέτω, ἐς νῆας δὲ τάχιστ' ἔχε μώνυχας ἵππους:<br/>ἰητρὸς γὰρ ἀνὴρ πολλῶν ἀντάξιος ἄλλων<br/>ἰούς τ' ἐκτάμνειν ἐπί τ' ἤπια φάρμακα πάσσειν.</rtc></ruby> <ruby><rtc lang="grc" translate="no">ὣς ἔφατ', οὐδ' ἀπίθησε Γερήνιος ἱππότα Νέστωρ.<br/>αὐτίκα δ' ὧν ὀχέων ἐπεβήσετο, πὰρ δὲ Μαχάων<br/>βαῖν' Ἀσκληπιοῦ υἱὸς ἀμύμονος ἰητῆρος:<br/>μάστιξεν δ' ἵππους, τὼ δ' οὐκ ἀέκοντε πετέσθην<br/>νῆας ἔπι γλαφυράς: τῇ γὰρ φίλον ἔπλετο θυμῷ.</rtc></ruby> <ruby><rtc lang="grc" translate="no">Κεβριόνης δὲ Τρῶας ὀρινομένους ἐνόησεν<br/>Ἕκτορι παρβεβαώς, καί μιν πρὸς μῦθον ἔειπεν:<br/>Ἕκτορ νῶϊ μὲν ἐνθάδ' ὁμιλέομεν Δαναοῖσιν<br/>ἐσχατιῇ πολέμοιο δυσηχέος: οἳ δὲ δὴ ἄλλοι<br/>Τρῶες ὀρίνονται ἐπιμὶξ ἵπποι τε καὶ αὐτοί.<br/>Αἴας δὲ κλονέει Τελαμώνιος: εὖ δέ μιν ἔγνων:<br/>εὐρὺ γὰρ ἀμφ' ὤμοισιν ἔχει σάκος: ἀλλὰ καὶ ἡμεῖς<br/>κεῖσ' ἵππους τε καὶ ἅρμ' ἰθύνομεν, ἔνθα μάλιστα<br/>ἱππῆες πεζοί τε κακὴν ἔριδα προβαλόντες<br/>ἀλλήλους ὀλέκουσι, βοὴ δ' ἄσβεστος ὄρωρεν.<br/>ὣς ἄρα φωνήσας ἵμασεν καλλίτριχας ἵππους<br/>μάστιγι λιγυρῇ: τοὶ δὲ πληγῆς ἀί̈οντες<br/>ῥίμφ' ἔφερον θοὸν ἅρμα μετὰ Τρῶας καὶ Ἀχαιοὺς<br/>στείβοντες νέκυάς τε καὶ ἀσπίδας: αἵματι δ' ἄξων<br/>νέρθεν ἅπας πεπάλακτο καὶ ἄντυγες αἳ περὶ δίφρον,<br/>ἃς ἄρ' ἀφ' ἱππείων ὁπλέων ῥαθάμιγγες ἔβαλλον<br/>αἵ τ' ἀπ' ἐπισσώτρων. ὃ δὲ ἵετο δῦναι ὅμιλον<br/>ἀνδρόμεον ῥῆξαί τε μετάλμενος: ἐν δὲ κυδοιμὸν<br/>ἧκε κακὸν Δαναοῖσι, μίνυνθα δὲ χάζετο δουρός.<br/>αὐτὰρ ὃ τῶν ἄλλων ἐπεπωλεῖτο στίχας ἀνδρῶν<br/>ἔγχεί̈ τ' ἄορί τε μεγάλοισί τε χερμαδίοισιν,<br/>Αἴαντος δ' ἀλέεινε μάχην Τελαμωνιάδαο.</rtc></ruby> <ruby><rtc lang="grc" translate="no">Ζεὺς δὲ πατὴρ Αἴανθ' ὑψίζυγος ἐν φόβον ὦρσε:<br/>στῆ δὲ ταφών, ὄπιθεν δὲ σάκος βάλεν ἑπταβόειον,<br/>τρέσσε δὲ παπτήνας ἐφ' ὁμίλου θηρὶ ἐοικὼς<br/>ἐντροπαλιζόμενος ὀλίγον γόνυ γουνὸς ἀμείβων.<br/>ὡς δ' αἴθωνα λέοντα βοῶν ἀπὸ μεσσαύλοιο<br/>ἐσσεύαντο κύνες τε καὶ ἀνέρες ἀγροιῶται,<br/>οἵ τέ μιν οὐκ εἰῶσι βοῶν ἐκ πῖαρ ἑλέσθαι<br/>πάννυχοι ἐγρήσσοντες: ὃ δὲ κρειῶν ἐρατίζων<br/>ἰθύει, ἀλλ' οὔ τι πρήσσει: θαμέες γὰρ ἄκοντες<br/>ἀντίον ἀί̈σσουσι θρασειάων ἀπὸ χειρῶν<br/>καιόμεναί τε δεταί, τάς τε τρεῖ ἐσσύμενός περ:<br/>ἠῶθεν δ' ἀπὸ νόσφιν ἔβη τετιηότι θυμῷ:<br/>ὣς Αἴας τότ' ἀπὸ Τρώων τετιημένος ἦτορ<br/>ἤϊε πόλλ' ἀέκων: περὶ γὰρ δίε νηυσὶν Ἀχαιῶν.<br/>ὡς δ' ὅτ' ὄνος παρ' ἄρουραν ἰὼν ἐβιήσατο παῖδας<br/>νωθής, ᾧ δὴ πολλὰ περὶ ῥόπαλ' ἀμφὶς ἐάγῃ,<br/>κείρει τ' εἰσελθὼν βαθὺ λήϊον: οἳ δέ τε παῖδες<br/>τύπτουσιν ῥοπάλοισι: βίη δέ τε νηπίη αὐτῶν:<br/>σπουδῇ τ' ἐξήλασσαν, ἐπεί τ' ἐκορέσσατο φορβῆς:<br/>ὣς τότ' ἔπειτ' Αἴαντα μέγαν Τελαμώνιον υἱὸν<br/>Τρῶες ὑπέρθυμοι πολυηγερέες τ' ἐπίκουροι<br/>νύσσοντες ξυστοῖσι μέσον σάκος αἰὲν ἕποντο.<br/>Αἴας δ' ἄλλοτε μὲν μνησάσκετο θούριδος ἀλκῆς<br/>αὖτις ὑποστρεφθείς, καὶ ἐρητύσασκε φάλαγγας<br/>Τρώων ἱπποδάμων: ὁτὲ δὲ τρωπάσκετο φεύγειν.<br/>πάντας δὲ προέεργε θοὰς ἐπὶ νῆας ὁδεύειν,<br/>αὐτὸς δὲ Τρώων καὶ Ἀχαιῶν θῦνε μεσηγὺ<br/>ἱστάμενος: τὰ δὲ δοῦρα θρασειάων ἀπὸ χειρῶν<br/>ἄλλα μὲν ἐν σάκεϊ μεγάλῳ πάγεν ὄρμενα πρόσσω,<br/>πολλὰ δὲ καὶ μεσσηγύ, πάρος χρόα λευκὸν ἐπαυρεῖν,<br/>ἐν γαίῃ ἵσταντο λιλαιόμενα χροὸς ἆσαι.</rtc></ruby> <ruby><rtc lang="grc" translate="no">τὸν δ' ὡς οὖν ἐνόησ' Εὐαίμονος ἀγλαὸς υἱὸς<br/>Εὐρύπυλος πυκινοῖσι βιαζόμενον βελέεσσι,<br/>στῆ ῥα παρ' αὐτὸν ἰών, καὶ ἀκόντισε δουρὶ φαεινῷ,<br/>καὶ βάλε Φαυσιάδην Ἀπισάονα ποιμένα λαῶν<br/>ἧπαρ ὑπὸ πραπίδων, εἶθαρ δ' ὑπὸ γούνατ' ἔλυσεν:<br/>Εὐρύπυλος δ' ἐπόρουσε καὶ αἴνυτο τεύχε' ἀπ' ὤμων.<br/>τὸν δ' ὡς οὖν ἐνόησεν Ἀλέξανδρος θεοειδὴς<br/>τεύχε' ἀπαινύμενον Ἀπισάονος, αὐτίκα τόξον<br/>ἕλκετ' ἐπ' Εὐρυπύλῳ, καί μιν βάλε μηρὸν ὀϊστῷ<br/>δεξιόν: ἐκλάσθη δὲ δόναξ, ἐβάρυνε δὲ μηρόν.<br/>ἂψ δ' ἑτάρων εἰς ἔθνος ἐχάζετο κῆρ' ἀλεείνων,<br/>ἤϋσεν δὲ διαπρύσιον Δαναοῖσι γεγωνώς:<br/>ὦ φίλοι Ἀργείων ἡγήτορες ἠδὲ μέδοντες<br/>στῆτ' ἐλελιχθέντες καὶ ἀμύνετε νηλεὲς ἦμαρ<br/>Αἴανθ', ὃς βελέεσσι βιάζεται, οὐδέ ἕ φημι<br/>φεύξεσθ' ἐκ πολέμοιο δυσηχέος: ἀλλὰ μάλ' ἄντην<br/>ἵστασθ' ἀμφ' Αἴαντα μέγαν Τελαμώνιον υἱόν.</rtc></ruby> <ruby><rtc lang="grc" translate="no">ὣς ἔφατ' Εὐρύπυλος βεβλημένος: οἳ δὲ παρ' αὐτὸν<br/>πλησίοι ἔστησαν σάκε' ὤμοισι κλίναντες<br/>δούρατ' ἀνασχόμενοι: τῶν δ' ἀντίος ἤλυθεν Αἴας.<br/>στῆ δὲ μεταστρεφθείς, ἐπεὶ ἵκετο ἔθνος ἑταίρων.</rtc></ruby> <ruby><rtc lang="grc" translate="no">ὣς οἳ μὲν μάρναντο δέμας πυρὸς αἰθομένοιο:<br/>Νέστορα δ' ἐκ πολέμοιο φέρον Νηλήϊαι ἵπποι<br/>ἱδρῶσαι, ἦγον δὲ Μαχάονα ποιμένα λαῶν.<br/>τὸν δὲ ἰδὼν ἐνόησε ποδάρκης δῖος Ἀχιλλεύς:<br/>ἑστήκει γὰρ ἐπὶ πρυμνῇ μεγακήτεϊ νηὶ̈<br/>εἰσορόων πόνον αἰπὺν ἰῶκά τε δακρυόεσσαν.<br/>αἶψα δ' ἑταῖρον ἑὸν Πατροκλῆα προσέειπε<br/>φθεγξάμενος παρὰ νηός: ὃ δὲ κλισίηθεν ἀκούσας<br/>ἔκμολεν ἶσος Ἄρηϊ, κακοῦ δ' ἄρα οἱ πέλεν ἀρχή.<br/>τὸν πρότερος προσέειπε Μενοιτίου ἄλκιμος υἱός:<br/>τίπτέ με κικλήσκεις Ἀχιλεῦ; τί δέ σε χρεὼ ἐμεῖο;<br/>τὸν δ' ἀπαμειβόμενος προσέφη πόδας ὠκὺς Ἀχιλλεύς:<br/>δῖε Μενοιτιάδη τῷ ἐμῷ κεχαρισμένε θυμῷ<br/>νῦν ὀί̈ω περὶ γούνατ' ἐμὰ στήσεσθαι Ἀχαιοὺς<br/>λισσομένους: χρειὼ γὰρ ἱκάνεται οὐκέτ' ἀνεκτός.<br/>ἀλλ' ἴθι νῦν Πάτροκλε Διὶ̈ φίλε Νέστορ' ἔρειο<br/>ὅν τινα τοῦτον ἄγει βεβλημένον ἐκ πολέμοιο:<br/>ἤτοι μὲν τά γ' ὄπισθε Μαχάονι πάντα ἔοικε<br/>τῷ Ἀσκληπιάδῃ, ἀτὰρ οὐκ ἴδον ὄμματα φωτός:<br/>ἵπποι γάρ με παρήϊξαν πρόσσω μεμαυῖαι.</rtc></ruby> <ruby><rtc lang="grc" translate="no">ὣς φάτο, Πάτροκλος δὲ φίλῳ ἐπεπείθεθ' ἑταίρῳ,<br/>βῆ δὲ θέειν παρά τε κλισίας καὶ νῆας Ἀχαιῶν.</rtc></ruby> <ruby><rtc lang="grc" translate="no">οἳ δ' ὅτε δὴ κλισίην Νηληϊάδεω ἀφίκοντο,<br/>αὐτοὶ μέν ῥ' ἀπέβησαν ἐπὶ χθόνα πουλυβότειραν,<br/>ἵππους δ' Εὐρυμέδων θεράπων λύε τοῖο γέροντος<br/>ἐξ ὀχέων: τοὶ δ' ἱδρῶ ἀπεψύχοντο χιτώνων<br/>στάντε ποτὶ πνοιὴν παρὰ θῖν' ἁλός: αὐτὰρ ἔπειτα<br/>ἐς κλισίην ἐλθόντες ἐπὶ κλισμοῖσι κάθιζον.<br/>τοῖσι δὲ τεῦχε κυκειῶ ἐϋπλόκαμος Ἑκαμήδη,<br/>τὴν ἄρετ' ἐκ Τενέδοιο γέρων, ὅτε πέρσεν Ἀχιλλεύς,<br/>θυγατέρ' Ἀρσινόου μεγαλήτορος, ἥν οἱ Ἀχαιοὶ<br/>ἔξελον οὕνεκα βουλῇ ἀριστεύεσκεν ἁπάντων.<br/>ἥ σφωϊν πρῶτον μὲν ἐπιπροί̈ηλε τράπεζαν<br/>καλὴν κυανόπεζαν ἐύ̈ξοον, αὐτὰρ ἐπ' αὐτῆς<br/>χάλκειον κάνεον, ἐπὶ δὲ κρόμυον ποτῷ ὄψον,<br/>ἠδὲ μέλι χλωρόν, παρὰ δ' ἀλφίτου ἱεροῦ ἀκτήν,<br/>πὰρ δὲ δέπας περικαλλές, ὃ οἴκοθεν ἦγ' ὁ γεραιός,<br/>χρυσείοις ἥλοισι πεπαρμένον: οὔατα δ' αὐτοῦ<br/>τέσσαρ' ἔσαν, δοιαὶ δὲ πελειάδες ἀμφὶς ἕκαστον<br/>χρύσειαι νεμέθοντο, δύω δ' ὑπὸ πυθμένες ἦσαν.<br/>ἄλλος μὲν μογέων ἀποκινήσασκε τραπέζης<br/>πλεῖον ἐόν, Νέστωρ δ' ὁ γέρων ἀμογητὶ ἄειρεν.<br/>ἐν τῷ ῥά σφι κύκησε γυνὴ ἐϊκυῖα θεῇσιν<br/>οἴνῳ Πραμνείῳ, ἐπὶ δ' αἴγειον κνῆ τυρὸν<br/>κνήστι χαλκείῃ, ἐπὶ δ' ἄλφιτα λευκὰ πάλυνε,<br/>πινέμεναι δ' ἐκέλευσεν, ἐπεί ῥ' ὥπλισσε κυκειῶ.<br/>τὼ δ' ἐπεὶ οὖν πίνοντ' ἀφέτην πολυκαγκέα δίψαν<br/>μύθοισιν τέρποντο πρὸς ἀλλήλους ἐνέποντες,<br/>Πάτροκλος δὲ θύρῃσιν ἐφίστατο ἰσόθεος φώς.<br/>τὸν δὲ ἰδὼν ὁ γεραιὸς ἀπὸ θρόνου ὦρτο φαεινοῦ,<br/>ἐς δ' ἄγε χειρὸς ἑλών, κατὰ δ' ἑδριάασθαι ἄνωγε.<br/>Πάτροκλος δ' ἑτέρωθεν ἀναίνετο εἶπέ τε μῦθον:<br/>οὐχ ἕδος ἐστὶ γεραιὲ διοτρεφές, οὐδέ με πείσεις.<br/>αἰδοῖος νεμεσητὸς ὅ με προέηκε πυθέσθαι<br/>ὅν τινα τοῦτον ἄγεις βεβλημένον: ἀλλὰ καὶ αὐτὸς<br/>γιγνώσκω, ὁρόω δὲ Μαχάονα ποιμένα λαῶν.<br/>νῦν δὲ ἔπος ἐρέων πάλιν ἄγγελος εἶμ' Ἀχιλῆϊ.<br/>εὖ δὲ σὺ οἶσθα γεραιὲ διοτρεφές, οἷος ἐκεῖνος<br/>δεινὸς ἀνήρ: τάχα κεν καὶ ἀναίτιον αἰτιόῳτο.</rtc></ruby> <ruby><rtc lang="grc" translate="no">τὸν δ' ἠμείβετ' ἔπειτα Γερήνιος ἱππότα Νέστωρ:<br/>τίπτε τὰρ ὧδ' Ἀχιλεὺς ὀλοφύρεται υἷας Ἀχαιῶν,<br/>ὅσσοι δὴ βέλεσιν βεβλήαται; οὐδέ τι οἶδε<br/>πένθεος, ὅσσον ὄρωρε κατὰ στρατόν: οἳ γὰρ ἄριστοι<br/>ἐν νηυσὶν κέαται βεβλημένοι οὐτάμενοί τε.<br/>βέβληται μὲν ὃ Τυδεί̈δης κρατερὸς Διομήδης,<br/>οὔτασται δ' Ὀδυσεὺς δουρὶ κλυτὸς ἠδ' Ἀγαμέμνων:<br/>βέβληται δὲ καὶ Εὐρύπυλος κατὰ μηρὸν ὀϊστῷ:<br/>τοῦτον δ' ἄλλον ἐγὼ νέον ἤγαγον ἐκ πολέμοιο<br/>ἰῷ ἀπὸ νευρῆς βεβλημένον. αὐτὰρ Ἀχιλλεὺς<br/>ἐσθλὸς ἐὼν Δαναῶν οὐ κήδεται οὐδ' ἐλεαίρει.<br/>ἦ μένει εἰς ὅ κε δὴ νῆες θοαὶ ἄγχι θαλάσσης<br/>Ἀργείων ἀέκητι πυρὸς δηί̈οιο θέρωνται,<br/>αὐτοί τε κτεινώμεθ' ἐπισχερώ; οὐ γὰρ ἐμὴ ἲς<br/>ἔσθ' οἵη πάρος ἔσκεν ἐνὶ γναμπτοῖσι μέλεσσιν.<br/>εἴθ' ὣς ἡβώοιμι βίη δέ μοι ἔμπεδος εἴη<br/>ὡς ὁπότ' Ἠλείοισι καὶ ἡμῖν νεῖκος ἐτύχθη<br/>ἀμφὶ βοηλασίῃ, ὅτ' ἐγὼ κτάνον Ἰτυμονῆα<br/>ἐσθλὸν Ὑπειροχίδην, ὃς ἐν Ἤλιδι ναιετάασκε,<br/>ῥύσι' ἐλαυνόμενος: ὃ δ' ἀμύνων ᾗσι βόεσσιν<br/>ἔβλητ' ἐν πρώτοισιν ἐμῆς ἀπὸ χειρὸς ἄκοντι,<br/>κὰδ δ' ἔπεσεν, λαοὶ δὲ περίτρεσαν ἀγροιῶται.<br/>ληί̈δα δ' ἐκ πεδίου συνελάσσαμεν ἤλιθα πολλὴν<br/>πεντήκοντα βοῶν ἀγέλας, τόσα πώεα οἰῶν,<br/>τόσσα συῶν συβόσια, τόσ' αἰπόλια πλατέ' αἰγῶν,<br/>ἵππους δὲ ξανθὰς ἑκατὸν καὶ πεντήκοντα<br/>πάσας θηλείας, πολλῇσι δὲ πῶλοι ὑπῆσαν.<br/>καὶ τὰ μὲν ἠλασάμεσθα Πύλον Νηλήϊον εἴσω<br/>ἐννύχιοι προτὶ ἄστυ: γεγήθει δὲ φρένα Νηλεύς,<br/>οὕνεκά μοι τύχε πολλὰ νέῳ πόλεμον δὲ κιόντι.<br/>κήρυκες δ' ἐλίγαινον ἅμ' ἠοῖ φαινομένηφι<br/>τοὺς ἴμεν οἷσι χρεῖος ὀφείλετ' ἐν Ἤλιδι δίῃ:<br/>οἳ δὲ συναγρόμενοι Πυλίων ἡγήτορες ἄνδρες<br/>δαίτρευον: πολέσιν γὰρ Ἐπειοὶ χρεῖος ὄφειλον,<br/>ὡς ἡμεῖς παῦροι κεκακωμένοι ἐν Πύλῳ ἦμεν:<br/>ἐλθὼν γάρ ῥ' ἐκάκωσε βίη Ἡρακληείη<br/>τῶν προτέρων ἐτέων, κατὰ δ' ἔκταθεν ὅσσοι ἄριστοι:<br/>δώδεκα γὰρ Νηλῆος ἀμύμονος υἱέες ἦμεν:<br/>τῶν οἶος λιπόμην, οἳ δ' ἄλλοι πάντες ὄλοντο.<br/>ταῦθ' ὑπερηφανέοντες Ἐπειοὶ χαλκοχίτωνες<br/>ἡμέας ὑβρίζοντες ἀτάσθαλα μηχανόωντο.<br/>ἐκ δ' ὃ γέρων ἀγέλην τε βοῶν καὶ πῶϋ μέγ' οἰῶν<br/>εἵλετο κρινάμενος τριηκόσι' ἠδὲ νομῆας.<br/>καὶ γὰρ τῷ χρεῖος μέγ' ὀφείλετ' ἐν Ἤλιδι δίῃ<br/>τέσσαρες ἀθλοφόροι ἵπποι αὐτοῖσιν ὄχεσφιν<br/>ἐλθόντες μετ' ἄεθλα: περὶ τρίποδος γὰρ ἔμελλον<br/>θεύσεσθαι: τοὺς δ' αὖθι ἄναξ ἀνδρῶν Αὐγείας<br/>κάσχεθε, τὸν δ' ἐλατῆρ' ἀφίει ἀκαχήμενον ἵππων.<br/>τῶν ὃ γέρων ἐπέων κεχολωμένος ἠδὲ καὶ ἔργων<br/>ἐξέλετ' ἄσπετα πολλά: τὰ δ' ἄλλ' ἐς δῆμον ἔδωκε<br/>δαιτρεύειν, μή τίς οἱ ἀτεμβόμενος κίοι ἴσης.<br/>ἡμεῖς μὲν τὰ ἕκαστα διείπομεν, ἀμφί τε ἄστυ<br/>ἕρδομεν ἱρὰ θεοῖς: οἳ δὲ τρίτῳ ἤματι πάντες<br/>ἦλθον ὁμῶς αὐτοί τε πολεῖς καὶ μώνυχες ἵπποι<br/>πανσυδίῃ: μετὰ δέ σφι Μολίονε θωρήσσοντο<br/>παῖδ' ἔτ' ἐόντ', οὔ πω μάλα εἰδότε θούριδος ἀλκῆς.<br/>ἔστι δέ τις Θρυόεσσα πόλις αἰπεῖα κολώνη<br/>τηλοῦ ἐπ' Ἀλφειῷ, νεάτη Πύλου ἠμαθόεντος:<br/>τὴν ἀμφεστρατόωντο διαρραῖσαι μεμαῶτες.<br/>ἀλλ' ὅτε πᾶν πεδίον μετεκίαθον, ἄμμι δ' Ἀθήνη<br/>ἄγγελος ἦλθε θέουσ' ἀπ' Ὀλύμπου θωρήσσεσθαι<br/>ἔννυχος, οὐδ' ἀέκοντα Πύλον κάτα λαὸν ἄγειρεν<br/>ἀλλὰ μάλ' ἐσσυμένους πολεμίζειν. οὐδέ με Νηλεὺς<br/>εἴα θωρήσσεσθαι, ἀπέκρυψεν δέ μοι ἵππους:<br/>οὐ γάρ πώ τί μ' ἔφη ἴδμεν πολεμήϊα ἔργα.<br/>ἀλλὰ καὶ ὧς ἱππεῦσι μετέπρεπον ἡμετέροισι<br/>καὶ πεζός περ ἐών, ἐπεὶ ὧς ἄγε νεῖκος Ἀθήνη.<br/>ἔστι δέ τις ποταμὸς Μινυήϊος εἰς ἅλα βάλλων<br/>ἐγγύθεν Ἀρήνης, ὅθι μείναμεν Ἠῶ δῖαν<br/>ἱππῆες Πυλίων, τὰ δ' ἐπέρρεον ἔθνεα πεζῶν.<br/>ἔνθεν πανσυδίῃ σὺν τεύχεσι θωρηχθέντες<br/>ἔνδιοι ἱκόμεσθ' ἱερὸν ῥόον Ἀλφειοῖο.<br/>ἔνθα Διὶ ῥέξαντες ὑπερμενεῖ ἱερὰ καλά,<br/>ταῦρον δ' Ἀλφειῷ, ταῦρον δὲ Ποσειδάωνι,<br/>αὐτὰρ Ἀθηναίη γλαυκώπιδι βοῦν ἀγελαίην,<br/>δόρπον ἔπειθ' ἑλόμεσθα κατὰ στρατὸν ἐν τελέεσσι,<br/>καὶ κατεκοιμήθημεν ἐν ἔντεσιν οἷσιν ἕκαστος<br/>ἀμφὶ ῥοὰς ποταμοῖο. ἀτὰρ μεγάθυμοι Ἐπειοὶ<br/>ἀμφέσταν δὴ ἄστυ διαρραῖσαι μεμαῶτες:<br/>ἀλλά σφι προπάροιθε φάνη μέγα ἔργον Ἄρηος:<br/>εὖτε γὰρ ἠέλιος φαέθων ὑπερέσχεθε γαίης,<br/>συμφερόμεσθα μάχῃ Διί τ' εὐχόμενοι καὶ Ἀθήνῃ.<br/>ἀλλ' ὅτε δὴ Πυλίων καὶ Ἐπειῶν ἔπλετο νεῖκος,<br/>πρῶτος ἐγὼν ἕλον ἄνδρα, κόμισσα δὲ μώνυχας ἵππους,<br/>Μούλιον αἰχμητήν: γαμβρὸς δ' ἦν Αὐγείαο,<br/>πρεσβυτάτην δὲ θύγατρ' εἶχε ξανθὴν Ἀγαμήδην,<br/>ἣ τόσα φάρμακα ᾔδη ὅσα τρέφει εὐρεῖα χθών.<br/>τὸν μὲν ἐγὼ προσιόντα βάλον χαλκήρεϊ δουρί,<br/>ἤριπε δ' ἐν κονίῃσιν: ἐγὼ δ' ἐς δίφρον ὀρούσας<br/>στῆν ῥα μετὰ προμάχοισιν: ἀτὰρ μεγάθυμοι Ἐπειοὶ<br/>ἔτρεσαν ἄλλυδις ἄλλος, ἐπεὶ ἴδον ἄνδρα πεσόντα<br/>ἡγεμόν' ἱππήων, ὃς ἀριστεύεσκε μάχεσθαι.<br/>αὐτὰρ ἐγὼν ἐπόρουσα κελαινῇ λαίλαπι ἶσος,<br/>πεντήκοντα δ' ἕλον δίφρους, δύο δ' ἀμφὶς ἕκαστον<br/>φῶτες ὀδὰξ ἕλον οὖδας ἐμῷ ὑπὸ δουρὶ δαμέντες.<br/>καί νύ κεν Ἀκτορίωνε Μολίονε παῖδ' ἀλάπαξα,<br/>εἰ μή σφωε πατὴρ εὐρὺ κρείων ἐνοσίχθων<br/>ἐκ πολέμου ἐσάωσε καλύψας ἠέρι πολλῇ.<br/>ἔνθα Ζεὺς Πυλίοισι μέγα κράτος ἐγγυάλιξε:<br/>τόφρα γὰρ οὖν ἑπόμεσθα διὰ σπιδέος πεδίοιο<br/>κτείνοντές τ' αὐτοὺς ἀνά τ' ἔντεα καλὰ λέγοντες,<br/>ὄφρ' ἐπὶ Βουπρασίου πολυπύρου βήσαμεν ἵππους<br/>πέτρης τ' Ὠλενίης, καὶ Ἀλησίου ἔνθα κολώνη<br/>κέκληται: ὅθεν αὖτις ἀπέτραπε λαὸν Ἀθήνη.<br/>ἔνθ' ἄνδρα κτείνας πύματον λίπον: αὐτὰρ Ἀχαιοὶ<br/>ἂψ ἀπὸ Βουπρασίοιο Πύλονδ' ἔχον ὠκέας ἵππους,<br/>πάντες δ' εὐχετόωντο θεῶν Διὶ Νέστορί τ' ἀνδρῶν.<br/>ὣς ἔον, εἴ ποτ' ἔον γε, μετ' ἀνδράσιν. αὐτὰρ Ἀχιλλεὺς<br/>οἶος τῆς ἀρετῆς ἀπονήσεται: ἦ τέ μιν οἴω<br/>πολλὰ μετακλαύσεσθαι ἐπεί κ' ἀπὸ λαὸς ὄληται.<br/>ὦ πέπον ἦ μὲν σοί γε Μενοίτιος ὧδ' ἐπέτελλεν<br/>ἤματι τῷ ὅτε σ' ἐκ Φθίης Ἀγαμέμνονι πέμπε,<br/>νῶϊ δέ τ' ἔνδον ἐόντες ἐγὼ καὶ δῖος Ὀδυσσεὺς<br/>πάντα μάλ' ἐν μεγάροις ἠκούομεν ὡς ἐπέτελλε.<br/>Πηλῆος δ' ἱκόμεσθα δόμους εὖ ναιετάοντας<br/>λαὸν ἀγείροντες κατ' Ἀχαιί̈δα πουλυβότειραν.<br/>ἔνθα δ' ἔπειθ' ἥρωα Μενοίτιον εὕρομεν ἔνδον<br/>ἠδὲ σέ, πὰρ δ' Ἀχιλῆα: γέρων δ' ἱππηλάτα Πηλεὺς<br/>πίονα μηρία καῖε βοὸς Διὶ τερπικεραύνῳ<br/>αὐλῆς ἐν χόρτῳ: ἔχε δὲ χρύσειον ἄλεισον<br/>σπένδων αἴθοπα οἶνον ἐπ' αἰθομένοις ἱεροῖσι.<br/>σφῶϊ μὲν ἀμφὶ βοὸς ἕπετον κρέα, νῶϊ δ' ἔπειτα<br/>στῆμεν ἐνὶ προθύροισι: ταφὼν δ' ἀνόρουσεν Ἀχιλλεύς,<br/>ἐς δ' ἄγε χειρὸς ἑλών, κατὰ δ' ἑδριάασθαι ἄνωγε,<br/>ξείνιά τ' εὖ παρέθηκεν, ἅ τε ξείνοις θέμις ἐστίν.<br/>αὐτὰρ ἐπεὶ τάρπημεν ἐδητύος ἠδὲ ποτῆτος,<br/>ἦρχον ἐγὼ μύθοιο κελεύων ὔμμ' ἅμ' ἕπεσθαι:<br/>σφὼ δὲ μάλ' ἠθέλετον, τὼ δ' ἄμφω πόλλ' ἐπέτελλον.<br/>Πηλεὺς μὲν ᾧ παιδὶ γέρων ἐπέτελλ' Ἀχιλῆϊ<br/>αἰὲν ἀριστεύειν καὶ ὑπείροχον ἔμμεναι ἄλλων:<br/>σοὶ δ' αὖθ' ὧδ' ἐπέτελλε Μενοίτιος Ἄκτορος υἱός:<br/>τέκνον ἐμὸν γενεῇ μὲν ὑπέρτερός ἐστιν Ἀχιλλεύς,<br/>πρεσβύτερος δὲ σύ ἐσσι: βίῃ δ' ὅ γε πολλὸν ἀμείνων.<br/>ἀλλ' εὖ οἱ φάσθαι πυκινὸν ἔπος ἠδ' ὑποθέσθαι<br/>καί οἱ σημαίνειν: ὃ δὲ πείσεται εἰς ἀγαθόν περ.<br/>ὣς ἐπέτελλ' ὃ γέρων, σὺ δὲ λήθεαι: ἀλλ' ἔτι καὶ νῦν<br/>ταῦτ' εἴποις Ἀχιλῆϊ δαί̈φρονι αἴ κε πίθηται.<br/>τίς δ' οἶδ' εἴ κέν οἱ σὺν δαίμονι θυμὸν ὀρίναις<br/>παρειπών; ἀγαθὴ δὲ παραίφασίς ἐστιν ἑταίρου.<br/>εἰ δέ τινα φρεσὶν ᾗσι θεοπροπίην ἀλεείνει<br/>καί τινά οἱ πὰρ Ζηνὸς ἐπέφραδε πότνια μήτηρ,<br/>ἀλλὰ σέ περ προέτω, ἅμα δ' ἄλλος λαὸς ἑπέσθω<br/>Μυρμιδόνων, αἴ κέν τι φόως Δαναοῖσι γένηαι:<br/>καί τοι τεύχεα καλὰ δότω πόλεμον δὲ φέρεσθαι,<br/>αἴ κέ σε τῷ εἴσκοντες ἀπόσχωνται πολέμοιο<br/>Τρῶες, ἀναπνεύσωσι δ' ἀρήϊοι υἷες Ἀχαιῶν<br/>τειρόμενοι: ὀλίγη δέ τ' ἀνάπνευσις πολέμοιο.<br/>ῥεῖα δέ κ' ἀκμῆτες κεκμηότας ἄνδρας ἀϋτῇ<br/>ὤσαισθε προτὶ ἄστυ νεῶν ἄπο καὶ κλισιάων.</rtc></ruby> <ruby><rtc lang="grc" translate="no">ὣς φάτο, τῷ δ' ἄρα θυμὸν ἐνὶ στήθεσσιν ὄρινε,<br/>βῆ δὲ θέειν παρὰ νῆας ἐπ' Αἰακίδην Ἀχιλῆα.<br/>ἀλλ' ὅτε δὴ κατὰ νῆας Ὀδυσσῆος θείοιο<br/>ἷξε θέων Πάτροκλος, ἵνά σφ' ἀγορή τε θέμις τε<br/>ἤην, τῇ δὴ καί σφι θεῶν ἐτετεύχατο βωμοί,<br/>ἔνθά οἱ Εὐρύπυλος βεβλημένος ἀντεβόλησε<br/>διογενὴς Εὐαιμονίδης κατὰ μηρὸν ὀϊστῷ<br/>σκάζων ἐκ πολέμου: κατὰ δὲ νότιος ῥέεν ἱδρὼς<br/>ὤμων καὶ κεφαλῆς, ἀπὸ δ' ἕλκεος ἀργαλέοιο<br/>αἷμα μέλαν κελάρυζε: νόος γε μὲν ἔμπεδος ἦεν.<br/>τὸν δὲ ἰδὼν ᾤκτειρε Μενοιτίου ἄλκιμος υἱός,<br/>καί ῥ' ὀλοφυρόμενος ἔπεα πτερόεντα προσηύδα:<br/>ἆ δειλοὶ Δαναῶν ἡγήτορες ἠδὲ μέδοντες<br/>ὣς ἄρ' ἐμέλλετε τῆλε φίλων καὶ πατρίδος αἴης<br/>ἄσειν ἐν Τροίῃ ταχέας κύνας ἀργέτι δημῷ.<br/>ἀλλ' ἄγε μοι τόδε εἰπὲ διοτρεφὲς Εὐρύπυλ' ἥρως,<br/>ἤ ῥ' ἔτι που σχήσουσι πελώριον Ἕκτορ' Ἀχαιοί,<br/>ἦ ἤδη φθίσονται ὑπ' αὐτοῦ δουρὶ δαμέντες;<br/>τὸν δ' αὖτ' Εὐρύπυλος βεβλημένος ἀντίον ηὔδα:<br/>οὐκέτι διογενὲς Πατρόκλεες ἄλκαρ Ἀχαιῶν<br/>ἔσσεται, ἀλλ' ἐν νηυσὶ μελαίνῃσιν πεσέονται.<br/>οἳ μὲν γὰρ δὴ πάντες, ὅσοι πάρος ἦσαν ἄριστοι,<br/>ἐν νηυσὶν κέαται βεβλημένοι οὐτάμενοί τε<br/>χερσὶν ὕπο Τρώων: τῶν δὲ σθένος ὄρνυται αἰέν.<br/>ἀλλ' ἐμὲ μὲν σὺ σάωσον ἄγων ἐπὶ νῆα μέλαιναν,<br/>μηροῦ δ' ἔκταμ' ὀϊστόν, ἀπ' αὐτοῦ δ' αἷμα κελαινὸν<br/>νίζ' ὕδατι λιαρῷ, ἐπὶ δ' ἤπια φάρμακα πάσσε<br/>ἐσθλά, τά σε προτί φασιν Ἀχιλλῆος δεδιδάχθαι,<br/>ὃν Χείρων ἐδίδαξε δικαιότατος Κενταύρων.<br/>ἰητροὶ μὲν γὰρ Ποδαλείριος ἠδὲ Μαχάων<br/>τὸν μὲν ἐνὶ κλισίῃσιν ὀί̈ομαι ἕλκος ἔχοντα<br/>χρηί̈ζοντα καὶ αὐτὸν ἀμύμονος ἰητῆρος<br/>κεῖσθαι: ὃ δ' ἐν πεδίῳ Τρώων μένει ὀξὺν Ἄρηα.</rtc></ruby> <ruby><rtc lang="grc" translate="no">τὸν δ' αὖτε προσέειπε Μενοιτίου ἄλκιμος υἱός:<br/>πῶς τὰρ ἔοι τάδε ἔργα; τί ῥέξομεν Εὐρύπυλ' ἥρως;<br/>ἔρχομαι ὄφρ' Ἀχιλῆϊ δαί̈φρονι μῦθον ἐνίσπω<br/>ὃν Νέστωρ ἐπέτελλε Γερήνιος οὖρος Ἀχαιῶν:<br/>ἀλλ' οὐδ' ὧς περ σεῖο μεθήσω τειρομένοιο.</rtc></ruby> <ruby><rtc lang="grc" translate="no">ἦ, καὶ ὑπὸ στέρνοιο λαβὼν ἄγε ποιμένα λαῶν<br/>ἐς κλισίην: θεράπων δὲ ἰδὼν ὑπέχευε βοείας.<br/>ἔνθά μιν ἐκτανύσας ἐκ μηροῦ τάμνε μαχαίρῃ<br/>ὀξὺ βέλος περιπευκές, ἀπ' αὐτοῦ δ' αἷμα κελαινὸν<br/>νίζ' ὕδατι λιαρῷ, ἐπὶ δὲ ῥίζαν βάλε πικρὴν<br/>χερσὶ διατρίψας ὀδυνήφατον, ἥ οἱ ἁπάσας<br/>ἔσχ' ὀδύνας: τὸ μὲν ἕλκος ἐτέρσετο, παύσατο δ' αἷμα.</rtc></ruby></ol><nav><a href="#!/" rel="contents">Table of Contents</a> <a href="#!/iliad/book10/" rel="prev">Previous</a> <a href="#!/iliad/book12/" rel="next">Next</a></nav></section></article>