<article itemscope itemtype="http://schema.org/Book http://schema.org/PublicationVolume"><meta itemprop="copyrightYear" content="1898"/><meta itemprop="volumeNumber" content="3"/><h2 itemprop="name">The Iliad</h2><u itemprop="author">Homer</u><section itemscope itemtype="http://schema.org/Book http://schema.org/PublicationIssue"><nav><a href="." rel="contents">Table of Contents</a> <a href="#!/iliad/book7/" rel="prev">Previous</a> <a href="#!/iliad/book9/" rel="next">Next</a></nav><meta itemprop="issueNumber" content="8"/><h3 itemprop="name">Book 8</h3><ol><ruby><rtc lang="grc" translate="no">Ἠὼς μὲν κροκόπεπλος ἐκίδνατο πᾶσαν ἐπ' αἶαν, <rtc lang="grc" translate="no">Ζεὺς δὲ θεῶν ἀγορὴν ποιήσατο τερπικέραυνος <rtc lang="grc" translate="no">ἀκροτάτῃ κορυφῇ πολυδειράδος Οὐλύμποιο: <rtc lang="grc" translate="no">αὐτὸς δέ σφ' ἀγόρευε, θεοὶ δ' ὑπὸ πάντες ἄκουον: <rtc lang="grc" translate="no">κέκλυτέ μευ πάντές τε θεοὶ πᾶσαί τε θέαιναι, <rtc lang="grc" translate="no">ὄφρ' εἴπω τά με θυμὸς ἐνὶ στήθεσσι κελεύει. <rtc lang="grc" translate="no">μήτέ τις οὖν θήλεια θεὸς τό γε μήτέ τις ἄρσην <rtc lang="grc" translate="no">πειράτω διακέρσαι ἐμὸν ἔπος, ἀλλ' ἅμα πάντες <rtc lang="grc" translate="no">αἰνεῖτ', ὄφρα τάχιστα τελευτήσω τάδε ἔργα. <rtc lang="grc" translate="no">ὃν δ' ἂν ἐγὼν ἀπάνευθε θεῶν ἐθέλοντα νοήσω <rtc lang="grc" translate="no">ἐλθόντ' ἢ Τρώεσσιν ἀρηγέμεν ἢ Δαναοῖσι <rtc lang="grc" translate="no">πληγεὶς οὐ κατὰ κόσμον ἐλεύσεται Οὔλυμπον δέ: <rtc lang="grc" translate="no">ἤ μιν ἑλὼν ῥίψω ἐς Τάρταρον ἠερόεντα <rtc lang="grc" translate="no">τῆλε μάλ', ἧχι βάθιστον ὑπὸ χθονός ἐστι βέρεθρον, <rtc lang="grc" translate="no">ἔνθα σιδήρειαί τε πύλαι καὶ χάλκεος οὐδός, <rtc lang="grc" translate="no">τόσσον ἔνερθ' Ἀί̈δεω ὅσον οὐρανός ἐστ' ἀπὸ γαίης: <rtc lang="grc" translate="no">γνώσετ' ἔπειθ' ὅσον εἰμὶ θεῶν κάρτιστος ἁπάντων. <rtc lang="grc" translate="no">εἰ δ' ἄγε πειρήσασθε θεοὶ ἵνα εἴδετε πάντες: <rtc lang="grc" translate="no">σειρὴν χρυσείην ἐξ οὐρανόθεν κρεμάσαντες <rtc lang="grc" translate="no">πάντές τ' ἐξάπτεσθε θεοὶ πᾶσαί τε θέαιναι: <rtc lang="grc" translate="no">ἀλλ' οὐκ ἂν ἐρύσαιτ' ἐξ οὐρανόθεν πεδίον δὲ <rtc lang="grc" translate="no">Ζῆν' ὕπατον μήστωρ', οὐδ' εἰ μάλα πολλὰ κάμοιτε. <rtc lang="grc" translate="no">ἀλλ' ὅτε δὴ καὶ ἐγὼ πρόφρων ἐθέλοιμι ἐρύσσαι, <rtc lang="grc" translate="no">αὐτῇ κεν γαίῃ ἐρύσαιμ' αὐτῇ τε θαλάσσῃ: <rtc lang="grc" translate="no">σειρὴν μέν κεν ἔπειτα περὶ ῥίον Οὐλύμποιο <rtc lang="grc" translate="no">δησαίμην, τὰ δέ κ' αὖτε μετήορα πάντα γένοιτο. <rtc lang="grc" translate="no">τόσσον ἐγὼ περί τ' εἰμὶ θεῶν περί τ' εἴμ' ἀνθρώπων.</rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></ruby> <rtc lang="grc" translate="no"><ruby><rtc lang="grc" translate="no">ὣς ἔφαθ', οἱ δ' ἄρα πάντες ἀκὴν ἐγένοντο σιωπῇ <rtc lang="grc" translate="no">μῦθον ἀγασσάμενοι: μάλα γὰρ κρατερῶς ἀγόρευσεν. <rtc lang="grc" translate="no">ὀψὲ δὲ δὴ μετέειπε θεὰ γλαυκῶπις Ἀθήνη: <rtc lang="grc" translate="no">ὦ πάτερ ἡμέτερε Κρονίδη ὕπατε κρειόντων <rtc lang="grc" translate="no">εὖ νυ καὶ ἡμεῖς ἴδμεν ὅ τοι σθένος οὐκ ἐπιεικτόν: <rtc lang="grc" translate="no">ἀλλ' ἔμπης Δαναῶν ὀλοφυρόμεθ' αἰχμητάων, <rtc lang="grc" translate="no">οἵ κεν δὴ κακὸν οἶτον ἀναπλήσαντες ὄλωνται. <rtc lang="grc" translate="no">ἀλλ' ἤτοι πολέμου μὲν ἀφεξόμεθ' ὡς σὺ κελεύεις: <rtc lang="grc" translate="no">βουλὴν δ' Ἀργείοις ὑποθησόμεθ' ἥ τις ὀνήσει, <rtc lang="grc" translate="no">ὡς μὴ πάντες ὄλωνται ὀδυσσαμένοιο τεοῖο.</rtc></rtc></rtc></rtc></rtc></rtc></rtc></rtc></rtc></rtc></ruby> <rtc lang="grc" translate="no"><ruby><rtc lang="grc" translate="no">τὴν δ' ἐπιμειδήσας προσέφη νεφεληγερέτα Ζεύς: <rtc lang="grc" translate="no">θάρσει Τριτογένεια φίλον τέκος: οὔ νύ τι θυμῷ <rtc lang="grc" translate="no">πρόφρονι μυθέομαι, ἐθέλω δέ τοι ἤπιος εἶναι. <rtc lang="grc" translate="no">ὣς εἰπὼν ὑπ' ὄχεσφι τιτύσκετο χαλκόποδ' ἵππω <rtc lang="grc" translate="no">ὠκυπέτα χρυσέῃσιν ἐθείρῃσιν κομόωντε, <rtc lang="grc" translate="no">χρυσὸν δ' αὐτὸς ἔδυνε περὶ χροί̈, γέντο δ' ἱμάσθλην <rtc lang="grc" translate="no">χρυσείην εὔτυκτον, ἑοῦ δ' ἐπεβήσετο δίφρου, <rtc lang="grc" translate="no">μάστιξεν δ' ἐλάαν: τὼ δ' οὐκ ἀέκοντε πετέσθην <rtc lang="grc" translate="no">μεσσηγὺς γαίης τε καὶ οὐρανοῦ ἀστερόεντος. <rtc lang="grc" translate="no">Ἴδην δ' ἵκανεν πολυπίδακα μητέρα θηρῶν <rtc lang="grc" translate="no">Γάργαρον, ἔνθά τέ οἱ τέμενος βωμός τε θυήεις. <rtc lang="grc" translate="no">ἔνθ' ἵππους ἔστησε πατὴρ ἀνδρῶν τε θεῶν τε <rtc lang="grc" translate="no">λύσας ἐξ ὀχέων, κατὰ δ' ἠέρα πουλὺν ἔχευεν. <rtc lang="grc" translate="no">αὐτὸς δ' ἐν κορυφῇσι καθέζετο κύδεϊ γαίων <rtc lang="grc" translate="no">εἰσορόων Τρώων τε πόλιν καὶ νῆας Ἀχαιῶν.</rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></ruby> <rtc lang="grc" translate="no"><ruby><rtc lang="grc" translate="no">οἳ δ' ἄρα δεῖπνον ἕλοντο κάρη κομόωντες Ἀχαιοὶ <rtc lang="grc" translate="no">ῥίμφα κατὰ κλισίας, ἀπὸ δ' αὐτοῦ θωρήσσοντο. <rtc lang="grc" translate="no">Τρῶες δ' αὖθ' ἑτέρωθεν ἀνὰ πτόλιν ὁπλίζοντο <rtc lang="grc" translate="no">παυρότεροι: μέμασαν δὲ καὶ ὧς ὑσμῖνι μάχεσθαι <rtc lang="grc" translate="no">χρειοῖ ἀναγκαίῃ, πρό τε παίδων καὶ πρὸ γυναικῶν. <rtc lang="grc" translate="no">πᾶσαι δ' ὠί̈γνυντο πύλαι, ἐκ δ' ἔσσυτο λαός, <rtc lang="grc" translate="no">πεζοί θ' ἱππῆές τε: πολὺς δ' ὀρυμαγδὸς ὀρώρει.</rtc></rtc></rtc></rtc></rtc></rtc></rtc></ruby> <rtc lang="grc" translate="no"><ruby><rtc lang="grc" translate="no">οἳ δ' ὅτε δή ῥ' ἐς χῶρον ἕνα ξυνιόντες ἵκοντο <rtc lang="grc" translate="no">σύν ῥ' ἔβαλον ῥινούς, σὺν δ' ἔγχεα καὶ μένε' ἀνδρῶν <rtc lang="grc" translate="no">χαλκεοθωρήκων: ἀτὰρ ἀσπίδες ὀμφαλόεσσαι <rtc lang="grc" translate="no">ἔπληντ' ἀλλήλῃσι, πολὺς δ' ὀρυμαγδὸς ὀρώρει. <rtc lang="grc" translate="no">ἔνθα δ' ἅμ' οἰμωγή τε καὶ εὐχωλὴ πέλεν ἀνδρῶν <rtc lang="grc" translate="no">ὀλλύντων τε καὶ ὀλλυμένων, ῥέε δ' αἵματι γαῖα.</rtc></rtc></rtc></rtc></rtc></rtc></ruby> <rtc lang="grc" translate="no"><ruby><rtc lang="grc" translate="no">ὄφρα μὲν ἠὼς ἦν καὶ ἀέξετο ἱερὸν ἦμαρ, <rtc lang="grc" translate="no">τόφρα μάλ' ἀμφοτέρων βέλε' ἥπτετο, πῖπτε δὲ λαός. <rtc lang="grc" translate="no">ἦμος δ' Ἠέλιος μέσον οὐρανὸν ἀμφιβεβήκει, <rtc lang="grc" translate="no">καὶ τότε δὴ χρύσεια πατὴρ ἐτίταινε τάλαντα: <rtc lang="grc" translate="no">ἐν δ' ἐτίθει δύο κῆρε τανηλεγέος θανάτοιο <rtc lang="grc" translate="no">Τρώων θ' ἱπποδάμων καὶ Ἀχαιῶν χαλκοχιτώνων, <rtc lang="grc" translate="no">ἕλκε δὲ μέσσα λαβών: ῥέπε δ' αἴσιμον ἦμαρ Ἀχαιῶν. <rtc lang="grc" translate="no">αἳ μὲν Ἀχαιῶν κῆρες ἐπὶ χθονὶ πουλυβοτείρῃ <rtc lang="grc" translate="no">ἑζέσθην, Τρώων δὲ πρὸς οὐρανὸν εὐρὺν ἄερθεν: <rtc lang="grc" translate="no">αὐτὸς δ' ἐξ Ἴδης μεγάλ' ἔκτυπε, δαιόμενον δὲ <rtc lang="grc" translate="no">ἧκε σέλας μετὰ λαὸν Ἀχαιῶν: οἳ δὲ ἰδόντες <rtc lang="grc" translate="no">θάμβησαν, καὶ πάντας ὑπὸ χλωρὸν δέος εἷλεν. <rtc lang="grc" translate="no">ἔνθ' οὔτ' Ἰδομενεὺς τλῆ μίμνειν οὔτ' Ἀγαμέμνων, <rtc lang="grc" translate="no">οὔτε δύ' Αἴαντες μενέτην θεράποντες Ἄρηος: <rtc lang="grc" translate="no">Νέστωρ οἶος ἔμιμνε Γερήνιος οὖρος Ἀχαιῶν <rtc lang="grc" translate="no">οὔ τι ἑκών, ἀλλ' ἵππος ἐτείρετο, τὸν βάλεν ἰῷ <rtc lang="grc" translate="no">δῖος Ἀλέξανδρος Ἑλένης πόσις ἠϋκόμοιο <rtc lang="grc" translate="no">ἄκρην κὰκ κορυφήν, ὅθι τε πρῶται τρίχες ἵππων <rtc lang="grc" translate="no">κρανίῳ ἐμπεφύασι, μάλιστα δὲ καίριόν ἐστιν. <rtc lang="grc" translate="no">ἀλγήσας δ' ἀνέπαλτο, βέλος δ' εἰς ἐγκέφαλον δῦ, <rtc lang="grc" translate="no">σὺν δ' ἵππους ἐτάραξε κυλινδόμενος περὶ χαλκῷ. <rtc lang="grc" translate="no">ὄφρ' ὁ γέρων ἵπποιο παρηορίας ἀπέταμνε <rtc lang="grc" translate="no">φασγάνῳ ἀί̈σσων, τόφρ' Ἕκτορος ὠκέες ἵπποι <rtc lang="grc" translate="no">ἦλθον ἀν' ἰωχμὸν θρασὺν ἡνίοχον φορέοντες <rtc lang="grc" translate="no">Ἕκτορα: καί νύ κεν ἔνθ' ὁ γέρων ἀπὸ θυμὸν ὄλεσσεν <rtc lang="grc" translate="no">εἰ μὴ ἄρ' ὀξὺ νόησε βοὴν ἀγαθὸς Διομήδης: <rtc lang="grc" translate="no">σμερδαλέον δ' ἐβόησεν ἐποτρύνων Ὀδυσῆα: <rtc lang="grc" translate="no">διογενὲς Λαερτιάδη πολυμήχαν' Ὀδυσσεῦ <rtc lang="grc" translate="no">πῇ φεύγεις μετὰ νῶτα βαλὼν κακὸς ὣς ἐν ὁμίλῳ; <rtc lang="grc" translate="no">μή τίς τοι φεύγοντι μεταφρένῳ ἐν δόρυ πήξῃ: <rtc lang="grc" translate="no">ἀλλὰ μέν' ὄφρα γέροντος ἀπώσομεν ἄγριον ἄνδρα.</rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></ruby> <rtc lang="grc" translate="no"><ruby><rtc lang="grc" translate="no">ὣς ἔφατ', οὐδ' ἐσάκουσε πολύτλας δῖος Ὀδυσσεύς, <rtc lang="grc" translate="no">ἀλλὰ παρήϊξεν κοίλας ἐπὶ νῆας Ἀχαιῶν. <rtc lang="grc" translate="no">Τυδεί̈δης δ' αὐτός περ ἐὼν προμάχοισιν ἐμίχθη, <rtc lang="grc" translate="no">στῆ δὲ πρόσθ' ἵππων Νηληϊάδαο γέροντος, <rtc lang="grc" translate="no">καί μιν φωνήσας ἔπεα πτερόεντα προσηύδα: <rtc lang="grc" translate="no">ὦ γέρον ἦ μάλα δή σε νέοι τείρουσι μαχηταί, <rtc lang="grc" translate="no">σὴ δὲ βίη λέλυται, χαλεπὸν δέ σε γῆρας ὀπάζει, <rtc lang="grc" translate="no">ἠπεδανὸς δέ νύ τοι θεράπων, βραδέες δέ τοι ἵπποι. <rtc lang="grc" translate="no">ἀλλ' ἄγ' ἐμῶν ὀχέων ἐπιβήσεο, ὄφρα ἴδηαι <rtc lang="grc" translate="no">οἷοι Τρώϊοι ἵπποι ἐπιστάμενοι πεδίοιο <rtc lang="grc" translate="no">κραιπνὰ μάλ' ἔνθα καὶ ἔνθα διωκέμεν ἠδὲ φέβεσθαι, <rtc lang="grc" translate="no">οὕς ποτ' ἀπ' Αἰνείαν ἑλόμην μήστωρε φόβοιο. <rtc lang="grc" translate="no">τούτω μὲν θεράποντε κομείτων, τώδε δὲ νῶϊ <rtc lang="grc" translate="no">Τρωσὶν ἐφ' ἱπποδάμοις ἰθύνομεν, ὄφρα καὶ Ἕκτωρ <rtc lang="grc" translate="no">εἴσεται εἰ καὶ ἐμὸν δόρυ μαίνεται ἐν παλάμῃσιν. <rtc lang="grc" translate="no">ὣς ἔφατ', οὐδ' ἀπίθησε Γερήνιος ἱππότα Νέστωρ. <rtc lang="grc" translate="no">Νεστορέας μὲν ἔπειθ' ἵππους θεράποντε κομείτην <rtc lang="grc" translate="no">ἴφθιμοι Σθένελός τε καὶ Εὐρυμέδων ἀγαπήνωρ. <rtc lang="grc" translate="no">τὼ δ' εἰς ἀμφοτέρω Διομήδεος ἅρματα βήτην: <rtc lang="grc" translate="no">Νέστωρ δ' ἐν χείρεσσι λάβ' ἡνία σιγαλόεντα, <rtc lang="grc" translate="no">μάστιξεν δ' ἵππους: τάχα δ' Ἕκτορος ἄγχι γένοντο. <rtc lang="grc" translate="no">τοῦ δ' ἰθὺς μεμαῶτος ἀκόντισε Τυδέος υἱός: <rtc lang="grc" translate="no">καὶ τοῦ μέν ῥ' ἀφάμαρτεν, ὃ δ' ἡνίοχον θεράποντα <rtc lang="grc" translate="no">υἱὸν ὑπερθύμου Θηβαίου Ἠνιοπῆα <rtc lang="grc" translate="no">ἵππων ἡνί' ἔχοντα βάλε στῆθος παρὰ μαζόν. <rtc lang="grc" translate="no">ἤριπε δ' ἐξ ὀχέων, ὑπερώησαν δέ οἱ ἵπποι <rtc lang="grc" translate="no">ὠκύποδες: τοῦ δ' αὖθι λύθη ψυχή τε μένος τε. <rtc lang="grc" translate="no">Ἕκτορα δ' αἰνὸν ἄχος πύκασε φρένας ἡνιόχοιο: <rtc lang="grc" translate="no">τὸν μὲν ἔπειτ' εἴασε καὶ ἀχνύμενός περ ἑταίρου <rtc lang="grc" translate="no">κεῖσθαι, ὃ δ' ἡνίοχον μέθεπε θρασύν: οὐδ' ἄρ' ἔτι δὴν <rtc lang="grc" translate="no">ἵππω δευέσθην σημάντορος: αἶψα γὰρ εὗρεν <rtc lang="grc" translate="no">Ἰφιτίδην Ἀρχεπτόλεμον θρασύν, ὅν ῥα τόθ' ἵππων <rtc lang="grc" translate="no">ὠκυπόδων ἐπέβησε, δίδου δέ οἱ ἡνία χερσίν.</rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></ruby> <rtc lang="grc" translate="no"><ruby><rtc lang="grc" translate="no">ἔνθά κε λοιγὸς ἔην καὶ ἀμήχανα ἔργα γένοντο, <rtc lang="grc" translate="no">καί νύ κε σήκασθεν κατὰ Ἴλιον ἠύ̈τε ἄρνες, <rtc lang="grc" translate="no">εἰ μὴ ἄρ' ὀξὺ νόησε πατὴρ ἀνδρῶν τε θεῶν τε: <rtc lang="grc" translate="no">βροντήσας δ' ἄρα δεινὸν ἀφῆκ' ἀργῆτα κεραυνόν, <rtc lang="grc" translate="no">κὰδ δὲ πρόσθ' ἵππων Διομήδεος ἧκε χαμᾶζε: <rtc lang="grc" translate="no">δεινὴ δὲ φλὸξ ὦρτο θεείου καιομένοιο, <rtc lang="grc" translate="no">τὼ δ' ἵππω δείσαντε καταπτήτην ὑπ' ὄχεσφι: <rtc lang="grc" translate="no">Νέστορα δ' ἐκ χειρῶν φύγον ἡνία σιγαλόεντα, <rtc lang="grc" translate="no">δεῖσε δ' ὅ γ' ἐν θυμῷ, Διομήδεα δὲ προσέειπε: <rtc lang="grc" translate="no">Τυδεί̈δη ἄγε δ' αὖτε φόβον δ' ἔχε μώνυχας ἵππους. <rtc lang="grc" translate="no">ἦ οὐ γιγνώσκεις ὅ τοι ἐκ Διὸς οὐχ ἕπετ' ἀλκή; <rtc lang="grc" translate="no">νῦν μὲν γὰρ τούτῳ Κρονίδης Ζεὺς κῦδος ὀπάζει <rtc lang="grc" translate="no">σήμερον: ὕστερον αὖτε καὶ ἡμῖν, αἴ κ' ἐθέλῃσι, <rtc lang="grc" translate="no">δώσει: ἀνὴρ δέ κεν οὔ τι Διὸς νόον εἰρύσσαιτο <rtc lang="grc" translate="no">οὐδὲ μάλ' ἴφθιμος, ἐπεὶ ἦ πολὺ φέρτερός ἐστι.</rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></ruby> <rtc lang="grc" translate="no"><ruby><rtc lang="grc" translate="no">τὸν δ' ἠμείβετ' ἔπειτα βοὴν ἀγαθὸς Διομήδης: <rtc lang="grc" translate="no">ναὶ δὴ ταῦτά γε πάντα γέρον κατὰ μοῖραν ἔειπες: <rtc lang="grc" translate="no">ἀλλὰ τόδ' αἰνὸν ἄχος κραδίην καὶ θυμὸν ἱκάνει: <rtc lang="grc" translate="no">Ἕκτωρ γάρ ποτε φήσει ἐνὶ Τρώεσσ' ἀγορεύων: <rtc lang="grc" translate="no">Τυδεί̈δης ὑπ' ἐμεῖο φοβεύμενος ἵκετο νῆας. <rtc lang="grc" translate="no">ὥς ποτ' ἀπειλήσει: τότε μοι χάνοι εὐρεῖα χθών.</rtc></rtc></rtc></rtc></rtc></rtc></ruby> <rtc lang="grc" translate="no"><ruby><rtc lang="grc" translate="no">τὸν δ' ἠμείβετ' ἔπειτα Γερήνιος ἱππότα Νέστωρ: <rtc lang="grc" translate="no">ὤ μοι Τυδέος υἱὲ δαί̈φρονος, οἷον ἔειπες. <rtc lang="grc" translate="no">εἴ περ γάρ σ' Ἕκτωρ γε κακὸν καὶ ἀνάλκιδα φήσει, <rtc lang="grc" translate="no">ἀλλ' οὐ πείσονται Τρῶες καὶ Δαρδανίωνες <rtc lang="grc" translate="no">καὶ Τρώων ἄλοχοι μεγαθύμων ἀσπιστάων, <rtc lang="grc" translate="no">τάων ἐν κονίῃσι βάλες θαλεροὺς παρακοίτας.</rtc></rtc></rtc></rtc></rtc></rtc></ruby> <rtc lang="grc" translate="no"><ruby><rtc lang="grc" translate="no">ὣς ἄρα φωνήσας φύγαδε τράπε μώνυχας ἵππους <rtc lang="grc" translate="no">αὖτις ἀν' ἰωχμόν: ἐπὶ δὲ Τρῶές τε καὶ Ἕκτωρ <rtc lang="grc" translate="no">ἠχῇ θεσπεσίῃ βέλεα στονόεντα χέοντο. <rtc lang="grc" translate="no">τῷ δ' ἐπὶ μακρὸν ἄϋσε μέγας κορυθαίολος Ἕκτωρ: <rtc lang="grc" translate="no">Τυδεί̈δη περὶ μέν σε τίον Δαναοὶ ταχύπωλοι <rtc lang="grc" translate="no">ἕδρῃ τε κρέασίν τε ἰδὲ πλείοις δεπάεσσι: <rtc lang="grc" translate="no">νῦν δέ σ' ἀτιμήσουσι: γυναικὸς ἄρ' ἀντὶ τέτυξο. <rtc lang="grc" translate="no">ἔρρε κακὴ γλήνη, ἐπεὶ οὐκ εἴξαντος ἐμεῖο <rtc lang="grc" translate="no">πύργων ἡμετέρων ἐπιβήσεαι, οὐδὲ γυναῖκας <rtc lang="grc" translate="no">ἄξεις ἐν νήεσσι: πάρος τοι δαίμονα δώσω.</rtc></rtc></rtc></rtc></rtc></rtc></rtc></rtc></rtc></rtc></ruby> <rtc lang="grc" translate="no"><ruby><rtc lang="grc" translate="no">ὣς φάτο, Τυδεί̈δης δὲ διάνδιχα μερμήριξεν <rtc lang="grc" translate="no">ἵππους τε στρέψαι καὶ ἐναντίβιον μαχέσασθαι. <rtc lang="grc" translate="no">τρὶς μὲν μερμήριξε κατὰ φρένα καὶ κατὰ θυμόν, <rtc lang="grc" translate="no">τρὶς δ' ἄρ' ἀπ' Ἰδαίων ὀρέων κτύπε μητίετα Ζεὺς <rtc lang="grc" translate="no">σῆμα τιθεὶς Τρώεσσι μάχης ἑτεραλκέα νίκην. <rtc lang="grc" translate="no">Ἕκτωρ δὲ Τρώεσσιν ἐκέκλετο μακρὸν ἀύ̈σας: <rtc lang="grc" translate="no">Τρῶες καὶ Λύκιοι καὶ Δάρδανοι ἀγχιμαχηταὶ <rtc lang="grc" translate="no">ἀνέρες ἔστε φίλοι, μνήσασθε δὲ θούριδος ἀλκῆς. <rtc lang="grc" translate="no">γιγνώσκω δ' ὅτι μοι πρόφρων κατένευσε Κρονίων <rtc lang="grc" translate="no">νίκην καὶ μέγα κῦδος, ἀτὰρ Δαναοῖσί γε πῆμα: <rtc lang="grc" translate="no">νήπιοι οἳ ἄρα δὴ τάδε τείχεα μηχανόωντο <rtc lang="grc" translate="no">ἀβλήχρ' οὐδενόσωρα: τὰ δ' οὐ μένος ἁμὸν ἐρύξει: <rtc lang="grc" translate="no">ἵπποι δὲ ῥέα τάφρον ὑπερθορέονται ὀρυκτήν. <rtc lang="grc" translate="no">ἀλλ' ὅτε κεν δὴ νηυσὶν ἔπι γλαφυρῇσι γένωμαι, <rtc lang="grc" translate="no">μνημοσύνη τις ἔπειτα πυρὸς δηί̈οιο γενέσθω, <rtc lang="grc" translate="no">ὡς πυρὶ νῆας ἐνιπρήσω, κτείνω δὲ καὶ αὐτοὺς <rtc lang="grc" translate="no">Ἀργείους παρὰ νηυσὶν ἀτυζομένους ὑπὸ καπνοῦ.</rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></ruby> <rtc lang="grc" translate="no"><ruby><rtc lang="grc" translate="no">ὣς εἰπὼν ἵπποισιν ἐκέκλετο φώνησέν τε: <rtc lang="grc" translate="no">Ξάνθέ τε καὶ σὺ Πόδαργε καὶ Αἴθων Λάμπέ τε δῖε <rtc lang="grc" translate="no">νῦν μοι τὴν κομιδὴν ἀποτίνετον, ἣν μάλα πολλὴν <rtc lang="grc" translate="no">Ἀνδρομάχη θυγάτηρ μεγαλήτορος Ἠετίωνος <rtc lang="grc" translate="no">ὑμῖν πὰρ προτέροισι μελίφρονα πυρὸν ἔθηκεν <rtc lang="grc" translate="no">οἶνόν τ' ἐγκεράσασα πιεῖν, ὅτε θυμὸς ἀνώγοι, <rtc lang="grc" translate="no">ἢ ἐμοί, ὅς πέρ οἱ θαλερὸς πόσις εὔχομαι εἶναι. <rtc lang="grc" translate="no">ἀλλ' ἐφομαρτεῖτον καὶ σπεύδετον ὄφρα λάβωμεν <rtc lang="grc" translate="no">ἀσπίδα Νεστορέην, τῆς νῦν κλέος οὐρανὸν ἵκει <rtc lang="grc" translate="no">πᾶσαν χρυσείην ἔμεναι, κανόνας τε καὶ αὐτήν, <rtc lang="grc" translate="no">αὐτὰρ ἀπ' ὤμοιιν Διομήδεος ἱπποδάμοιο <rtc lang="grc" translate="no">δαιδάλεον θώρηκα, τὸν Ἥφαιστος κάμε τεύχων. <rtc lang="grc" translate="no">εἰ τούτω κε λάβοιμεν, ἐελποίμην κεν Ἀχαιοὺς <rtc lang="grc" translate="no">αὐτονυχὶ νηῶν ἐπιβησέμεν ὠκειάων. <rtc lang="grc" translate="no">ὣς ἔφατ' εὐχόμενος, νεμέσησε δὲ πότνια Ἥρη, <rtc lang="grc" translate="no">σείσατο δ' εἰνὶ θρόνῳ, ἐλέλιξε δὲ μακρὸν Ὄλυμπον, <rtc lang="grc" translate="no">καί ῥα Ποσειδάωνα μέγαν θεὸν ἀντίον ηὔδα: <rtc lang="grc" translate="no">ὢ πόποι ἐννοσίγαι' εὐρυσθενές, οὐδέ νυ σοί περ <rtc lang="grc" translate="no">ὀλλυμένων Δαναῶν ὀλοφύρεται ἐν φρεσὶ θυμός. <rtc lang="grc" translate="no">οἳ δέ τοι εἰς Ἑλίκην τε καὶ Αἰγὰς δῶρ' ἀνάγουσι <rtc lang="grc" translate="no">πολλά τε καὶ χαρίεντα: σὺ δέ σφισι βούλεο νίκην. <rtc lang="grc" translate="no">εἴ περ γάρ κ' ἐθέλοιμεν, ὅσοι Δαναοῖσιν ἀρωγοί, <rtc lang="grc" translate="no">Τρῶας ἀπώσασθαι καὶ ἐρυκέμεν εὐρύοπα Ζῆν, <rtc lang="grc" translate="no">αὐτοῦ κ' ἔνθ' ἀκάχοιτο καθήμενος οἶος ἐν Ἴδῃ.</rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></ruby> <rtc lang="grc" translate="no"><ruby><rtc lang="grc" translate="no">τὴν δὲ μέγ' ὀχθήσας προσέφη κρείων ἐνοσίχθων: <rtc lang="grc" translate="no">Ἥρη ἀπτοεπὲς ποῖον τὸν μῦθον ἔειπες. <rtc lang="grc" translate="no">οὐκ ἂν ἔγωγ' ἐθέλοιμι Διὶ Κρονίωνι μάχεσθαι <rtc lang="grc" translate="no">ἡμέας τοὺς ἄλλους, ἐπεὶ ἦ πολὺ φέρτερός ἐστιν.</rtc></rtc></rtc></rtc></ruby> <rtc lang="grc" translate="no"><ruby><rtc lang="grc" translate="no">ὣς οἳ μὲν τοιαῦτα πρὸς ἀλλήλους ἀγόρευον: <rtc lang="grc" translate="no">τῶν δ' ὅσον ἐκ νηῶν ἀπὸ πύργου τάφρος ἔεργε <rtc lang="grc" translate="no">πλῆθεν ὁμῶς ἵππων τε καὶ ἀνδρῶν ἀσπιστάων <rtc lang="grc" translate="no">εἰλομένων: εἴλει δὲ θοῷ ἀτάλαντος Ἄρηϊ <rtc lang="grc" translate="no">Ἕκτωρ Πριαμίδης, ὅτε οἱ Ζεὺς κῦδος ἔδωκε. <rtc lang="grc" translate="no">καί νύ κ' ἐνέπρησεν πυρὶ κηλέῳ νῆας ἐί̈σας, <rtc lang="grc" translate="no">εἰ μὴ ἐπὶ φρεσὶ θῆκ' Ἀγαμέμνονι πότνια Ἥρη <rtc lang="grc" translate="no">αὐτῷ ποιπνύσαντι θοῶς ὀτρῦναι Ἀχαιούς. <rtc lang="grc" translate="no">βῆ δ' ἰέναι παρά τε κλισίας καὶ νῆας Ἀχαιῶν <rtc lang="grc" translate="no">πορφύρεον μέγα φᾶρος ἔχων ἐν χειρὶ παχείῃ, <rtc lang="grc" translate="no">στῆ δ' ἐπ' Ὀδυσσῆος μεγακήτεϊ νηὶ̈ μελαίνῃ, <rtc lang="grc" translate="no">ἥ ῥ' ἐν μεσσάτῳ ἔσκε γεγωνέμεν ἀμφοτέρωσε, <rtc lang="grc" translate="no">ἠμὲν ἐπ' Αἴαντος κλισίας Τελαμωνιάδαο <rtc lang="grc" translate="no">ἠδ' ἐπ' Ἀχιλλῆος, τοί ῥ' ἔσχατα νῆας ἐί̈σας <rtc lang="grc" translate="no">εἴρυσαν, ἠνορέῃ πίσυνοι καὶ κάρτεϊ χειρῶν: <rtc lang="grc" translate="no">ἤϋσεν δὲ διαπρύσιον Δαναοῖσι γεγωνώς: <rtc lang="grc" translate="no">αἰδὼς Ἀργεῖοι, κάκ' ἐλέγχεα, εἶδος ἀγητοί: <rtc lang="grc" translate="no">πῇ ἔβαν εὐχωλαί, ὅτε δὴ φάμεν εἶναι ἄριστοι, <rtc lang="grc" translate="no">ἃς ὁπότ' ἐν Λήμνῳ κενεαυχέες ἠγοράασθε, <rtc lang="grc" translate="no">ἔσθοντες κρέα πολλὰ βοῶν ὀρθοκραιράων <rtc lang="grc" translate="no">πίνοντες κρητῆρας ἐπιστεφέας οἴνοιο, <rtc lang="grc" translate="no">Τρώων ἄνθ' ἑκατόν τε διηκοσίων τε ἕκαστος <rtc lang="grc" translate="no">στήσεσθ' ἐν πολέμῳ: νῦν δ' οὐδ' ἑνὸς ἄξιοί εἰμεν <rtc lang="grc" translate="no">Ἕκτορος, ὃς τάχα νῆας ἐνιπρήσει πυρὶ κηλέῳ. <rtc lang="grc" translate="no">Ζεῦ πάτερ, ἦ ῥά τιν' ἤδη ὑπερμενέων βασιλήων <rtc lang="grc" translate="no">τῇδ' ἄτῃ ἄασας καί μιν μέγα κῦδος ἀπηύρας; <rtc lang="grc" translate="no">οὐ μὲν δή ποτέ φημι τεὸν περικαλλέα βωμὸν <rtc lang="grc" translate="no">νηὶ̈ πολυκλήϊδι παρελθέμεν ἐνθάδε ἔρρων, <rtc lang="grc" translate="no">ἀλλ' ἐπὶ πᾶσι βοῶν δημὸν καὶ μηρί' ἔκηα <rtc lang="grc" translate="no">ἱέμενος Τροίην εὐτείχεον ἐξαλαπάξαι. <rtc lang="grc" translate="no">ἀλλὰ Ζεῦ τόδε πέρ μοι ἐπικρήηνον ἐέλδωρ: <rtc lang="grc" translate="no">αὐτοὺς δή περ ἔασον ὑπεκφυγέειν καὶ ἀλύξαι, <rtc lang="grc" translate="no">μηδ' οὕτω Τρώεσσιν ἔα δάμνασθαι Ἀχαιούς.</rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></ruby> <rtc lang="grc" translate="no"><ruby><rtc lang="grc" translate="no">ὣς φάτο, τὸν δὲ πατὴρ ὀλοφύρατο δάκρυ χέοντα, <rtc lang="grc" translate="no">νεῦσε δέ οἱ λαὸν σόον ἔμμεναι οὐδ' ἀπολέσθαι. <rtc lang="grc" translate="no">αὐτίκα δ' αἰετὸν ἧκε τελειότατον πετεηνῶν, <rtc lang="grc" translate="no">νεβρὸν ἔχοντ' ὀνύχεσσι τέκος ἐλάφοιο ταχείης: <rtc lang="grc" translate="no">πὰρ δὲ Διὸς βωμῷ περικαλλέϊ κάββαλε νεβρόν, <rtc lang="grc" translate="no">ἔνθα πανομφαίῳ Ζηνὶ ῥέζεσκον Ἀχαιοί. <rtc lang="grc" translate="no">οἳ δ' ὡς οὖν εἴδονθ' ὅ τ' ἄρ' ἐκ Διὸς ἤλυθεν ὄρνις, <rtc lang="grc" translate="no">μᾶλλον ἐπὶ Τρώεσσι θόρον, μνήσαντο δὲ χάρμης.</rtc></rtc></rtc></rtc></rtc></rtc></rtc></rtc></ruby> <rtc lang="grc" translate="no"><ruby><rtc lang="grc" translate="no">ἔνθ' οὔ τις πρότερος Δαναῶν πολλῶν περ ἐόντων <rtc lang="grc" translate="no">εὔξατο Τυδεί̈δαο πάρος σχέμεν ὠκέας ἵππους <rtc lang="grc" translate="no">τάφρου τ' ἐξελάσαι καὶ ἐναντίβιον μαχέσασθαι, <rtc lang="grc" translate="no">ἀλλὰ πολὺ πρῶτος Τρώων ἕλεν ἄνδρα κορυστὴν <rtc lang="grc" translate="no">Φραδμονίδην Ἀγέλαον: ὃ μὲν φύγαδ' ἔτραπεν ἵππους: <rtc lang="grc" translate="no">τῷ δὲ μεταστρεφθέντι μεταφρένῳ ἐν δόρυ πῆξεν <rtc lang="grc" translate="no">ὤμων μεσσηγύς, διὰ δὲ στήθεσφιν ἔλασσεν: <rtc lang="grc" translate="no">ἤριπε δ' ἐξ ὀχέων, ἀράβησε δὲ τεύχε' ἐπ' αὐτῷ.</rtc></rtc></rtc></rtc></rtc></rtc></rtc></rtc></ruby> <rtc lang="grc" translate="no"><ruby><rtc lang="grc" translate="no">τὸν δὲ μετ' Ἀτρεί̈δαι Ἀγαμέμνων καὶ Μενέλαος, <rtc lang="grc" translate="no">τοῖσι δ' ἐπ' Αἴαντες θοῦριν ἐπιειμένοι ἀλκήν, <rtc lang="grc" translate="no">τοῖσι δ' ἐπ' Ἰδομενεὺς καὶ ὀπάων Ἰδομενῆος <rtc lang="grc" translate="no">Μηριόνης ἀτάλαντος Ἐνυαλίῳ ἀνδρειφόντῃ, <rtc lang="grc" translate="no">τοῖσι δ' ἐπ' Εὐρύπυλος Εὐαίμονος ἀγλαὸς υἱός: <rtc lang="grc" translate="no">Τεῦκρος δ' εἴνατος ἦλθε παλίντονα τόξα τιταίνων, <rtc lang="grc" translate="no">στῆ δ' ἄρ' ὑπ' Αἴαντος σάκεϊ Τελαμωνιάδαο. <rtc lang="grc" translate="no">ἔνθ' Αἴας μὲν ὑπεξέφερεν σάκος: αὐτὰρ ὅ γ' ἥρως <rtc lang="grc" translate="no">παπτήνας, ἐπεὶ ἄρ τιν' ὀϊστεύσας ἐν ὁμίλῳ <rtc lang="grc" translate="no">βεβλήκοι, ὃ μὲν αὖθι πεσὼν ἀπὸ θυμὸν ὄλεσσεν, <rtc lang="grc" translate="no">αὐτὰρ ὃ αὖτις ἰὼν πάϊς ὣς ὑπὸ μητέρα δύσκεν <rtc lang="grc" translate="no">εἰς Αἴανθ': ὃ δέ μιν σάκεϊ κρύπτασκε φαεινῷ.</rtc></rtc></rtc></rtc></rtc></rtc></rtc></rtc></rtc></rtc></rtc></rtc></ruby> <rtc lang="grc" translate="no"><ruby><rtc lang="grc" translate="no">ἔνθα τίνα πρῶτον Τρώων ἕλε Τεῦκρος ἀμύμων; <rtc lang="grc" translate="no">Ὀρσίλοχον μὲν πρῶτα καὶ Ὄρμενον ἠδ' Ὀφελέστην <rtc lang="grc" translate="no">Δαίτορά τε Χρομίον τε καὶ ἀντίθεον Λυκοφόντην <rtc lang="grc" translate="no">καὶ Πολυαιμονίδην Ἀμοπάονα καὶ Μελάνιππον, <rtc lang="grc" translate="no">πάντας ἐπασσυτέρους πέλασε χθονὶ πουλυβοτείρῃ. <rtc lang="grc" translate="no">τὸν δὲ ἰδὼν γήθησεν ἄναξ ἀνδρῶν Ἀγαμέμνων <rtc lang="grc" translate="no">τόξου ἄπο κρατεροῦ Τρώων ὀλέκοντα φάλαγγας: <rtc lang="grc" translate="no">στῆ δὲ παρ' αὐτὸν ἰὼν καί μιν πρὸς μῦθον ἔειπε: <rtc lang="grc" translate="no">Τεῦκρε φίλη κεφαλή, Τελαμώνιε κοίρανε λαῶν <rtc lang="grc" translate="no">βάλλ' οὕτως, αἴ κέν τι φόως Δαναοῖσι γένηαι <rtc lang="grc" translate="no">πατρί τε σῷ Τελαμῶνι, ὅ σ' ἔτρεφε τυτθὸν ἐόντα, <rtc lang="grc" translate="no">καί σε νόθον περ ἐόντα κομίσσατο ᾧ ἐνὶ οἴκῳ: <rtc lang="grc" translate="no">τὸν καὶ τηλόθ' ἐόντα ἐϋκλείης ἐπίβησον. <rtc lang="grc" translate="no">σοὶ δ' ἐγὼ ἐξερέω ὡς καὶ τετελεσμένον ἔσται: <rtc lang="grc" translate="no">αἴ κέν μοι δώῃ Ζεύς τ' αἰγίοχος καὶ Ἀθήνη <rtc lang="grc" translate="no">Ἰλίου ἐξαλαπάξαι ἐϋκτίμενον πτολίεθρον, <rtc lang="grc" translate="no">πρώτῳ τοι μετ' ἐμὲ πρεσβήϊον ἐν χερὶ θήσω, <rtc lang="grc" translate="no">ἢ τρίποδ' ἠὲ δύω ἵππους αὐτοῖσιν ὄχεσφιν <rtc lang="grc" translate="no">ἠὲ γυναῖχ', ἥ κέν τοι ὁμὸν λέχος εἰσαναβαίνοι.</rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></ruby> <rtc lang="grc" translate="no"><ruby><rtc lang="grc" translate="no">τὸν δ' ἀπαμειβόμενος προσεφώνεε Τεῦκρος ἀμύμων: <rtc lang="grc" translate="no">Ἀτρεί̈δη κύδιστε τί με σπεύδοντα καὶ αὐτὸν <rtc lang="grc" translate="no">ὀτρύνεις; οὐ μέν τοι ὅση δύναμίς γε πάρεστι <rtc lang="grc" translate="no">παύομαι, ἀλλ' ἐξ οὗ προτὶ Ἴλιον ὠσάμεθ' αὐτοὺς <rtc lang="grc" translate="no">ἐκ τοῦ δὴ τόξοισι δεδεγμένος ἄνδρας ἐναίρω. <rtc lang="grc" translate="no">ὀκτὼ δὴ προέηκα τανυγλώχινας ὀϊστούς, <rtc lang="grc" translate="no">πάντες δ' ἐν χροὶ̈ πῆχθεν ἀρηϊθόων αἰζηῶν: <rtc lang="grc" translate="no">τοῦτον δ' οὐ δύναμαι βαλέειν κύνα λυσσητῆρα.</rtc></rtc></rtc></rtc></rtc></rtc></rtc></rtc></ruby> <rtc lang="grc" translate="no"><ruby><rtc lang="grc" translate="no">ἦ ῥα καὶ ἄλλον ὀϊστὸν ἀπὸ νευρῆφιν ἴαλλεν <rtc lang="grc" translate="no">Ἕκτορος ἀντικρύ, βαλέειν δέ ἑ ἵετο θυμός: <rtc lang="grc" translate="no">καὶ τοῦ μέν ῥ' ἀφάμαρθ', ὃ δ' ἀμύμονα Γοργυθίωνα <rtc lang="grc" translate="no">υἱὸν ἐὺ̈ν Πριάμοιο κατὰ στῆθος βάλεν ἰῷ, <rtc lang="grc" translate="no">τόν ῥ' ἐξ Αἰσύμηθεν ὀπυιομένη τέκε μήτηρ <rtc lang="grc" translate="no">καλὴ Καστιάνειρα δέμας ἐϊκυῖα θεῇσι. <rtc lang="grc" translate="no">μήκων δ' ὡς ἑτέρωσε κάρη βάλεν, ἥ τ' ἐνὶ κήπῳ <rtc lang="grc" translate="no">καρπῷ βριθομένη νοτίῃσί τε εἰαρινῇσιν, <rtc lang="grc" translate="no">ὣς ἑτέρωσ' ἤμυσε κάρη πήληκι βαρυνθέν.</rtc></rtc></rtc></rtc></rtc></rtc></rtc></rtc></rtc></ruby> <rtc lang="grc" translate="no"><ruby><rtc lang="grc" translate="no">Τεῦκρος δ' ἄλλον ὀϊστὸν ἀπὸ νευρῆφιν ἴαλλεν <rtc lang="grc" translate="no">Ἕκτορος ἀντικρύ, βαλέειν δέ ἑ ἵετο θυμός. <rtc lang="grc" translate="no">ἀλλ' ὅ γε καὶ τόθ' ἅμαρτε: παρέσφηλεν γὰρ Ἀπόλλων: <rtc lang="grc" translate="no">ἀλλ' Ἀρχεπτόλεμον θρασὺν Ἕκτορος ἡνιοχῆα <rtc lang="grc" translate="no">ἱέμενον πόλεμον δὲ βάλε στῆθος παρὰ μαζόν: <rtc lang="grc" translate="no">ἤριπε δ' ἐξ ὀχέων, ὑπερώησαν δέ οἱ ἵπποι <rtc lang="grc" translate="no">ὠκύποδες: τοῦ δ' αὖθι λύθη ψυχή τε μένος τε. <rtc lang="grc" translate="no">Ἕκτορα δ' αἰνὸν ἄχος πύκασε φρένας ἡνιόχοιο: <rtc lang="grc" translate="no">τὸν μὲν ἔπειτ' εἴασε καὶ ἀχνύμενός περ ἑταίρου, <rtc lang="grc" translate="no">Κεβριόνην δ' ἐκέλευσεν ἀδελφεὸν ἐγγὺς ἐόντα <rtc lang="grc" translate="no">ἵππων ἡνί' ἑλεῖν: ὃ δ' ἄρ' οὐκ ἀπίθησεν ἀκούσας. <rtc lang="grc" translate="no">αὐτὸς δ' ἐκ δίφροιο χαμαὶ θόρε παμφανόωντος <rtc lang="grc" translate="no">σμερδαλέα ἰάχων: ὃ δὲ χερμάδιον λάβε χειρί, <rtc lang="grc" translate="no">βῆ δ' ἰθὺς Τεύκρου, βαλέειν δέ ἑ θυμὸς ἀνώγει. <rtc lang="grc" translate="no">ἤτοι ὃ μὲν φαρέτρης ἐξείλετο πικρὸν ὀϊστόν, <rtc lang="grc" translate="no">θῆκε δ' ἐπὶ νευρῇ: τὸν δ' αὖ κορυθαίολος Ἕκτωρ <rtc lang="grc" translate="no">αὐερύοντα παρ' ὦμον, ὅθι κληὶ̈ς ἀποέργει <rtc lang="grc" translate="no">αὐχένα τε στῆθός τε, μάλιστα δὲ καίριόν ἐστι, <rtc lang="grc" translate="no">τῇ ῥ' ἐπὶ οἷ μεμαῶτα βάλεν λίθῳ ὀκριόεντι, <rtc lang="grc" translate="no">ῥῆξε δέ οἱ νευρήν: νάρκησε δὲ χεὶρ ἐπὶ καρπῷ, <rtc lang="grc" translate="no">στῆ δὲ γνὺξ ἐριπών, τόξον δέ οἱ ἔκπεσε χειρός. <rtc lang="grc" translate="no">Αἴας δ' οὐκ ἀμέλησε κασιγνήτοιο πεσόντος, <rtc lang="grc" translate="no">ἀλλὰ θέων περίβη καί οἱ σάκος ἀμφεκάλυψε. <rtc lang="grc" translate="no">τὸν μὲν ἔπειθ' ὑποδύντε δύω ἐρίηρες ἑταῖροι <rtc lang="grc" translate="no">Μηκιστεὺς Ἐχίοιο πάϊς καὶ δῖος Ἀλάστωρ <rtc lang="grc" translate="no">νῆας ἔπι γλαφυρὰς φερέτην βαρέα στενάχοντα.</rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></ruby> <rtc lang="grc" translate="no"><ruby><rtc lang="grc" translate="no">ἂψ δ' αὖτις Τρώεσσιν Ὀλύμπιος ἐν μένος ὦρσεν: <rtc lang="grc" translate="no">οἳ δ' ἰθὺς τάφροιο βαθείης ὦσαν Ἀχαιούς: <rtc lang="grc" translate="no">Ἕκτωρ δ' ἐν πρώτοισι κίε σθένεϊ βλεμεαίνων. <rtc lang="grc" translate="no">ὡς δ' ὅτε τίς τε κύων συὸς ἀγρίου ἠὲ λέοντος <rtc lang="grc" translate="no">ἅπτηται κατόπισθε ποσὶν ταχέεσσι διώκων <rtc lang="grc" translate="no">ἰσχία τε γλουτούς τε, ἑλισσόμενόν τε δοκεύει, <rtc lang="grc" translate="no">ὣς Ἕκτωρ ὤπαζε κάρη κομόωντας Ἀχαιούς, <rtc lang="grc" translate="no">αἰὲν ἀποκτείνων τὸν ὀπίστατον: οἳ δὲ φέβοντο. <rtc lang="grc" translate="no">αὐτὰρ ἐπεὶ διά τε σκόλοπας καὶ τάφρον ἔβησαν <rtc lang="grc" translate="no">φεύγοντες, πολλοὶ δὲ δάμεν Τρώων ὑπὸ χερσίν, <rtc lang="grc" translate="no">οἳ μὲν δὴ παρὰ νηυσὶν ἐρητύοντο μένοντες, <rtc lang="grc" translate="no">ἀλλήλοισί τε κεκλόμενοι καὶ πᾶσι θεοῖσι <rtc lang="grc" translate="no">χεῖρας ἀνίσχοντες μεγάλ' εὐχετόωντο ἕκαστος: <rtc lang="grc" translate="no">Ἕκτωρ δ' ἀμφιπεριστρώφα καλλίτριχας ἵππους <rtc lang="grc" translate="no">Γοργοῦς ὄμματ' ἔχων ἠδὲ βροτολοιγοῦ Ἄρηος.</rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></ruby> <rtc lang="grc" translate="no"><ruby><rtc lang="grc" translate="no">τοὺς δὲ ἰδοῦσ' ἐλέησε θεὰ λευκώλενος Ἥρη, <rtc lang="grc" translate="no">αἶψα δ' Ἀθηναίην ἔπεα πτερόεντα προσηύδα: <rtc lang="grc" translate="no">ὢ πόποι αἰγιόχοιο Διὸς τέκος οὐκέτι νῶϊ <rtc lang="grc" translate="no">ὀλλυμένων Δαναῶν κεκαδησόμεθ' ὑστάτιόν περ; <rtc lang="grc" translate="no">οἵ κεν δὴ κακὸν οἶτον ἀναπλήσαντες ὄλωνται <rtc lang="grc" translate="no">ἀνδρὸς ἑνὸς ῥιπῇ, ὃ δὲ μαίνεται οὐκέτ' ἀνεκτῶς <rtc lang="grc" translate="no">Ἕκτωρ Πριαμίδης, καὶ δὴ κακὰ πολλὰ ἔοργε.</rtc></rtc></rtc></rtc></rtc></rtc></rtc></ruby> <rtc lang="grc" translate="no"><ruby><rtc lang="grc" translate="no">τὴν δ' αὖτε προσέειπε θεὰ γλαυκῶπις Ἀθήνη: <rtc lang="grc" translate="no">καὶ λίην οὗτός γε μένος θυμόν τ' ὀλέσειε <rtc lang="grc" translate="no">χερσὶν ὑπ' Ἀργείων φθίμενος ἐν πατρίδι γαίῃ: <rtc lang="grc" translate="no">ἀλλὰ πατὴρ οὑμὸς φρεσὶ μαίνεται οὐκ ἀγαθῇσι <rtc lang="grc" translate="no">σχέτλιος, αἰὲν ἀλιτρός, ἐμῶν μενέων ἀπερωεύς: <rtc lang="grc" translate="no">οὐδέ τι τῶν μέμνηται, ὅ οἱ μάλα πολλάκις υἱὸν <rtc lang="grc" translate="no">τειρόμενον σώεσκον ὑπ' Εὐρυσθῆος ἀέθλων. <rtc lang="grc" translate="no">ἤτοι ὃ μὲν κλαίεσκε πρὸς οὐρανόν, αὐτὰρ ἐμὲ Ζεὺς <rtc lang="grc" translate="no">τῷ ἐπαλεξήσουσαν ἀπ' οὐρανόθεν προί̈αλλεν. <rtc lang="grc" translate="no">εἰ γὰρ ἐγὼ τάδε ᾔδε' ἐνὶ φρεσὶ πευκαλίμῃσιν <rtc lang="grc" translate="no">εὖτέ μιν εἰς Ἀί̈δαο πυλάρταο προὔπεμψεν <rtc lang="grc" translate="no">ἐξ Ἐρέβευς ἄξοντα κύνα στυγεροῦ Ἀί̈δαο, <rtc lang="grc" translate="no">οὐκ ἂν ὑπεξέφυγε Στυγὸς ὕδατος αἰπὰ ῥέεθρα. <rtc lang="grc" translate="no">νῦν δ' ἐμὲ μὲν στυγέει, Θέτιδος δ' ἐξήνυσε βουλάς, <rtc lang="grc" translate="no">ἥ οἱ γούνατ' ἔκυσσε καὶ ἔλλαβε χειρὶ γενείου, <rtc lang="grc" translate="no">λισσομένη τιμῆσαι Ἀχιλλῆα πτολίπορθον. <rtc lang="grc" translate="no">ἔσται μὰν ὅτ' ἂν αὖτε φίλην γλαυκώπιδα εἴπῃ. <rtc lang="grc" translate="no">ἀλλὰ σὰ μὲν νῦν νῶϊν ἐπέντυε μώνυχας ἵππους, <rtc lang="grc" translate="no">ὄφρ' ἂν ἐγὼ καταδῦσα Διὸς δόμον αἰγιόχοιο <rtc lang="grc" translate="no">τεύχεσιν ἐς πόλεμον θωρήξομαι, ὄφρα ἴδωμαι <rtc lang="grc" translate="no">ἢ νῶϊ Πριάμοιο πάϊς κορυθαίολος Ἕκτωρ <rtc lang="grc" translate="no">γηθήσει προφανέντε ἀνὰ πτολέμοιο γεφύρας, <rtc lang="grc" translate="no">ἦ τις καὶ Τρώων κορέει κύνας ἠδ' οἰωνοὺς <rtc lang="grc" translate="no">δημῷ καὶ σάρκεσσι, πεσὼν ἐπὶ νηυσὶν Ἀχαιῶν. <rtc lang="grc" translate="no">ὣς ἔφατ', οὐδ' ἀπίθησε θεὰ λευκώλενος Ἥρη. <rtc lang="grc" translate="no">ἣ μὲν ἐποιχομένη χρυσάμπυκας ἔντυεν ἵππους <rtc lang="grc" translate="no">Ἥρη πρέσβα θεὰ θυγάτηρ μεγάλοιο Κρόνοιο: <rtc lang="grc" translate="no">αὐτὰρ Ἀθηναίη κούρη Διὸς αἰγιόχοιο <rtc lang="grc" translate="no">πέπλον μὲν κατέχευεν ἑανὸν πατρὸς ἐπ' οὔδει <rtc lang="grc" translate="no">ποικίλον, ὅν ῥ' αὐτὴ ποιήσατο καὶ κάμε χερσίν, <rtc lang="grc" translate="no">ἣ δὲ χιτῶν' ἐνδῦσα Διὸς νεφεληγερέταο <rtc lang="grc" translate="no">τεύχεσιν ἐς πόλεμον θωρήσσετο δακρυόεντα. <rtc lang="grc" translate="no">ἐς δ' ὄχεα φλόγεα ποσὶ βήσετο, λάζετο δ' ἔγχος <rtc lang="grc" translate="no">βριθὺ μέγα στιβαρόν, τῷ δάμνησι στίχας ἀνδρῶν <rtc lang="grc" translate="no">ἡρώων, τοῖσίν τε κοτέσσεται ὀβριμοπάτρη. <rtc lang="grc" translate="no">Ἥρη δὲ μάστιγι θοῶς ἐπεμαίετ' ἄρ' ἵππους: <rtc lang="grc" translate="no">αὐτόμαται δὲ πύλαι μύκον οὐρανοῦ ἃς ἔχον Ὧραι, <rtc lang="grc" translate="no">τῇς ἐπιτέτραπται μέγας οὐρανὸς Οὔλυμπός τε <rtc lang="grc" translate="no">ἠμὲν ἀνακλῖναι πυκινὸν νέφος ἠδ' ἐπιθεῖναι. <rtc lang="grc" translate="no">τῇ ῥα δι' αὐτάων κεντρηνεκέας ἔχον ἵππους.</rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></ruby> <rtc lang="grc" translate="no"><ruby><rtc lang="grc" translate="no">Ζεὺς δὲ πατὴρ Ἴδηθεν ἐπεὶ ἴδε χώσατ' ἄρ' αἰνῶς, <rtc lang="grc" translate="no">Ἶριν δ' ὄτρυνε χρυσόπτερον ἀγγελέουσαν: <rtc lang="grc" translate="no">βάσκ' ἴθι Ἶρι ταχεῖα, πάλιν τρέπε μηδ' ἔα ἄντην <rtc lang="grc" translate="no">ἔρχεσθ': οὐ γὰρ καλὰ συνοισόμεθα πτόλεμον δέ. <rtc lang="grc" translate="no">ὧδε γὰρ ἐξερέω, τὸ δὲ καὶ τετελεσμένον ἔσται: <rtc lang="grc" translate="no">γυιώσω μέν σφωϊν ὑφ' ἅρμασιν ὠκέας ἵππους, <rtc lang="grc" translate="no">αὐτὰς δ' ἐκ δίφρου βαλέω κατά θ' ἅρματα ἄξω: <rtc lang="grc" translate="no">οὐδέ κεν ἐς δεκάτους περιτελλομένους ἐνιαυτοὺς <rtc lang="grc" translate="no">ἕλκε' ἀπαλθήσεσθον, ἅ κεν μάρπτῃσι κεραυνός: <rtc lang="grc" translate="no">ὄφρα ἰδῇ γλαυκῶπις ὅτ' ἂν ᾧ πατρὶ μάχηται. <rtc lang="grc" translate="no">Ἥρῃ δ' οὔ τι τόσον νεμεσίζομαι οὐδὲ χολοῦμαι: <rtc lang="grc" translate="no">αἰεὶ γάρ μοι ἔωθεν ἐνικλᾶν ὅττί κεν εἴπω.</rtc></rtc></rtc></rtc></rtc></rtc></rtc></rtc></rtc></rtc></rtc></rtc></ruby> <rtc lang="grc" translate="no"><ruby><rtc lang="grc" translate="no">ὣς ἔφατ', ὦρτο δὲ Ἶρις ἀελλόπος ἀγγελέουσα, <rtc lang="grc" translate="no">βῆ δ' ἐξ Ἰδαίων ὀρέων ἐς μακρὸν Ὄλυμπον. <rtc lang="grc" translate="no">πρώτῃσιν δὲ πύλῃσι πολυπτύχου Οὐλύμποιο <rtc lang="grc" translate="no">ἀντομένη κατέρυκε, Διὸς δέ σφ' ἔννεπε μῦθον: <rtc lang="grc" translate="no">πῇ μέματον; τί σφῶϊν ἐνὶ φρεσὶ μαίνεται ἦτορ; <rtc lang="grc" translate="no">οὐκ ἐάᾳ Κρονίδης ἐπαμυνέμεν Ἀργείοισιν. <rtc lang="grc" translate="no">ὧδε γὰρ ἠπείλησε Κρόνου πάϊς, ᾗ τελέει περ, <rtc lang="grc" translate="no">γυιώσειν μὲν σφῶϊν ὑφ' ἅρμασιν ὠκέας ἵππους, <rtc lang="grc" translate="no">αὐτὰς δ' ἐκ δίφρου βαλέειν κατά θ' ἅρματα ἄξειν: <rtc lang="grc" translate="no">οὐδέ κεν ἐς δεκάτους περιτελλομένους ἐνιαυτοὺς <rtc lang="grc" translate="no">ἕλκε' ἀπαλθήσεσθον, ἅ κεν μάρπτῃσι κεραυνός: <rtc lang="grc" translate="no">ὄφρα ἰδῇς γλαυκῶπι ὅτ' ἂν σῷ πατρὶ μάχηαι. <rtc lang="grc" translate="no">Ἥρῃ δ' οὔ τι τόσον νεμεσίζεται οὐδὲ χολοῦται: <rtc lang="grc" translate="no">αἰεὶ γάρ οἱ ἔωθεν ἐνικλᾶν ὅττι κεν εἴπῃ: <rtc lang="grc" translate="no">ἀλλὰ σύ γ' αἰνοτάτη κύον ἀδεὲς εἰ ἐτεόν γε <rtc lang="grc" translate="no">τολμήσεις Διὸς ἄντα πελώριον ἔγχος ἀεῖραι.</rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></ruby> <rtc lang="grc" translate="no"><ruby><rtc lang="grc" translate="no">ἣ μὲν ἄρ' ὣς εἰποῦσ' ἀπέβη πόδας ὠκέα Ἶρις, <rtc lang="grc" translate="no">αὐτὰρ Ἀθηναίην Ἥρη πρὸς μῦθον ἔειπεν: <rtc lang="grc" translate="no">ὢ πόποι αἰγιόχοιο Διὸς τέκος, οὐκέτ' ἔγωγε <rtc lang="grc" translate="no">νῶϊ ἐῶ Διὸς ἄντα βροτῶν ἕνεκα πτολεμίζειν: <rtc lang="grc" translate="no">τῶν ἄλλος μὲν ἀποφθίσθω, ἄλλος δὲ βιώτω, <rtc lang="grc" translate="no">ὅς κε τύχῃ: κεῖνος δὲ τὰ ἃ φρονέων ἐνὶ θυμῷ <rtc lang="grc" translate="no">Τρωσί τε καὶ Δαναοῖσι δικαζέτω, ὡς ἐπιεικές.</rtc></rtc></rtc></rtc></rtc></rtc></rtc></ruby> <rtc lang="grc" translate="no"><ruby><rtc lang="grc" translate="no">ὣς ἄρα φωνήσασα πάλιν τρέπε μώνυχας ἵππους: <rtc lang="grc" translate="no">τῇσιν δ' Ὧραι μὲν λῦσαν καλλίτριχας ἵππους, <rtc lang="grc" translate="no">καὶ τοὺς μὲν κατέδησαν ἐπ' ἀμβροσίῃσι κάπῃσιν, <rtc lang="grc" translate="no">ἅρματα δ' ἔκλιναν πρὸς ἐνώπια παμφανόωντα: <rtc lang="grc" translate="no">αὐταὶ δὲ χρυσέοισιν ἐπὶ κλισμοῖσι κάθιζον <rtc lang="grc" translate="no">μίγδ' ἄλλοισι θεοῖσι, φίλον τετιημέναι ἦτορ.</rtc></rtc></rtc></rtc></rtc></rtc></ruby> <rtc lang="grc" translate="no"><ruby><rtc lang="grc" translate="no">Ζεὺς δὲ πατὴρ Ἴδηθεν ἐύ̈τροχον ἅρμα καὶ ἵππους <rtc lang="grc" translate="no">Οὔλυμπον δὲ δίωκε, θεῶν δ' ἐξίκετο θώκους. <rtc lang="grc" translate="no">τῷ δὲ καὶ ἵππους μὲν λῦσε κλυτὸς ἐννοσίγαιος, <rtc lang="grc" translate="no">ἅρματα δ' ἂμ βωμοῖσι τίθει κατὰ λῖτα πετάσσας: <rtc lang="grc" translate="no">αὐτὸς δὲ χρύσειον ἐπὶ θρόνον εὐρύοπα Ζεὺς <rtc lang="grc" translate="no">ἕζετο, τῷ δ' ὑπὸ ποσσὶ μέγας πελεμίζετ' Ὄλυμπος. <rtc lang="grc" translate="no">αἳ δ' οἶαι Διὸς ἀμφὶς Ἀθηναίη τε καὶ Ἥρη <rtc lang="grc" translate="no">ἥσθην, οὐδέ τί μιν προσεφώνεον οὐδ' ἐρέοντο: <rtc lang="grc" translate="no">αὐτὰρ ὃ ἔγνω ᾗσιν ἐνὶ φρεσὶ φώνησέν τε: <rtc lang="grc" translate="no">τίφθ' οὕτω τετίησθον Ἀθηναίη τε καὶ Ἥρη; <rtc lang="grc" translate="no">οὐ μέν θην κάμετόν γε μάχῃ ἔνι κυδιανείρῃ <rtc lang="grc" translate="no">ὀλλῦσαι Τρῶας, τοῖσιν κότον αἰνὸν ἔθεσθε. <rtc lang="grc" translate="no">πάντως, οἷον ἐμόν γε μένος καὶ χεῖρες ἄαπτοι, <rtc lang="grc" translate="no">οὐκ ἄν με τρέψειαν ὅσοι θεοί εἰσ' ἐν Ὀλύμπῳ. <rtc lang="grc" translate="no">σφῶϊν δὲ πρίν περ τρόμος ἔλλαβε φαίδιμα γυῖα <rtc lang="grc" translate="no">πρὶν πόλεμόν τε ἰδεῖν πολέμοιό τε μέρμερα ἔργα. <rtc lang="grc" translate="no">ὧδε γὰρ ἐξερέω, τὸ δέ κεν τετελεσμένον ἦεν: <rtc lang="grc" translate="no">οὐκ ἂν ἐφ' ὑμετέρων ὀχέων πληγέντε κεραυνῷ <rtc lang="grc" translate="no">ἂψ ἐς Ὄλυμπον ἵκεσθον, ἵν' ἀθανάτων ἕδος ἐστίν.</rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></ruby> <rtc lang="grc" translate="no"><ruby><rtc lang="grc" translate="no">ὣς ἔφαθ', αἳ δ' ἐπέμυξαν Ἀθηναίη τε καὶ Ἥρη: <rtc lang="grc" translate="no">πλησίαι αἵ γ' ἥσθην, κακὰ δὲ Τρώεσσι μεδέσθην. <rtc lang="grc" translate="no">ἤτοι Ἀθηναίη ἀκέων ἦν οὐδέ τι εἶπε <rtc lang="grc" translate="no">σκυζομένη Διὶ πατρί, χόλος δέ μιν ἄγριος ᾕρει: <rtc lang="grc" translate="no">Ἥρῃ δ' οὐκ ἔχαδε στῆθος χόλον, ἀλλὰ προσηύδα: <rtc lang="grc" translate="no">αἰνότατε Κρονίδη ποῖον τὸν μῦθον ἔειπες. <rtc lang="grc" translate="no">εὖ νυ καὶ ἡμεῖς ἴδμεν ὅ τοι σθένος οὐκ ἀλαπαδνόν: <rtc lang="grc" translate="no">ἀλλ' ἔμπης Δαναῶν ὀλοφυρόμεθ' αἰχμητάων, <rtc lang="grc" translate="no">οἵ κεν δὴ κακὸν οἶτον ἀναπλήσαντες ὄλωνται. <rtc lang="grc" translate="no">ἀλλ' ἤτοι πολέμου μὲν ἀφεξόμεθ', εἰ σὺ κελεύεις: <rtc lang="grc" translate="no">βουλὴν δ' Ἀργείοις ὑποθησόμεθ' ἥ τις ὀνήσει, <rtc lang="grc" translate="no">ὡς μὴ πάντες ὄλωνται ὀδυσσαμένοιο τεοῖο. <rtc lang="grc" translate="no">τὴν δ' ἀπαμειβόμενος προσέφη νεφεληγερέτα Ζεύς: <rtc lang="grc" translate="no">ἠοῦς δὴ καὶ μᾶλλον ὑπερμενέα Κρονίωνα <rtc lang="grc" translate="no">ὄψεαι, αἴ κ' ἐθέλῃσθα, βοῶπις πότνια Ἥρη <rtc lang="grc" translate="no">ὀλλύντ' Ἀργείων πουλὺν στρατὸν αἰχμητάων: <rtc lang="grc" translate="no">οὐ γὰρ πρὶν πολέμου ἀποπαύσεται ὄβριμος Ἕκτωρ <rtc lang="grc" translate="no">πρὶν ὄρθαι παρὰ ναῦφι ποδώκεα Πηλεί̈ωνα, <rtc lang="grc" translate="no">ἤματι τῷ ὅτ' ἂν οἳ μὲν ἐπὶ πρύμνῃσι μάχωνται <rtc lang="grc" translate="no">στείνει ἐν αἰνοτάτῳ περὶ Πατρόκλοιο θανόντος: <rtc lang="grc" translate="no">ὣς γὰρ θέσφατόν ἐστι: σέθεν δ' ἐγὼ οὐκ ἀλεγίζω <rtc lang="grc" translate="no">χωομένης, οὐδ' εἴ κε τὰ νείατα πείραθ' ἵκηαι <rtc lang="grc" translate="no">γαίης καὶ πόντοιο, ἵν' Ἰάπετός τε Κρόνος τε <rtc lang="grc" translate="no">ἥμενοι οὔτ' αὐγῇς Ὑπερίονος Ἠελίοιο <rtc lang="grc" translate="no">τέρποντ' οὔτ' ἀνέμοισι, βαθὺς δέ τε Τάρταρος ἀμφίς: <rtc lang="grc" translate="no">οὐδ' ἢν ἔνθ' ἀφίκηαι ἀλωμένη, οὔ σευ ἔγωγε <rtc lang="grc" translate="no">σκυζομένης ἀλέγω, ἐπεὶ οὐ σέο κύντερον ἄλλο.</rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></ruby> <rtc lang="grc" translate="no"><ruby><rtc lang="grc" translate="no">ὣς φάτο, τὸν δ' οὔ τι προσέφη λευκώλενος Ἥρη. <rtc lang="grc" translate="no">ἐν δ' ἔπεσ' Ὠκεανῷ λαμπρὸν φάος ἠελίοιο <rtc lang="grc" translate="no">ἕλκον νύκτα μέλαιναν ἐπὶ ζείδωρον ἄρουραν. <rtc lang="grc" translate="no">Τρωσὶν μέν ῥ' ἀέκουσιν ἔδυ φάος, αὐτὰρ Ἀχαιοῖς <rtc lang="grc" translate="no">ἀσπασίη τρίλλιστος ἐπήλυθε νὺξ ἐρεβεννή.</rtc></rtc></rtc></rtc></rtc></ruby> <rtc lang="grc" translate="no"><ruby><rtc lang="grc" translate="no">Τρώων αὖτ' ἀγορὴν ποιήσατο φαίδιμος Ἕκτωρ <rtc lang="grc" translate="no">νόσφι νεῶν ἀγαγὼν ποταμῷ ἔπι δινήεντι, <rtc lang="grc" translate="no">ἐν καθαρῷ ὅθι δὴ νεκύων διεφαίνετο χῶρος. <rtc lang="grc" translate="no">ἐξ ἵππων δ' ἀποβάντες ἐπὶ χθόνα μῦθον ἄκουον <rtc lang="grc" translate="no">τόν ῥ' Ἕκτωρ ἀγόρευε Διὶ̈ φίλος: ἐν δ' ἄρα χειρὶ <rtc lang="grc" translate="no">ἔγχος ἔχ' ἑνδεκάπηχυ: πάροιθε δὲ λάμπετο δουρὸς <rtc lang="grc" translate="no">αἰχμὴ χαλκείη, περὶ δὲ χρύσεος θέε πόρκης, <rtc lang="grc" translate="no">τῷ ὅ γ' ἐρεισάμενος ἔπεα Τρώεσσι μετηύδα: <rtc lang="grc" translate="no">κέκλυτέ μευ Τρῶες καὶ Δάρδανοι ἠδ' ἐπίκουροι: <rtc lang="grc" translate="no">νῦν ἐφάμην νῆάς τ' ὀλέσας καὶ πάντας Ἀχαιοὺς <rtc lang="grc" translate="no">ἂψ ἀπονοστήσειν προτὶ Ἴλιον ἠνεμόεσσαν: <rtc lang="grc" translate="no">ἀλλὰ πρὶν κνέφας ἦλθε, τὸ νῦν ἐσάωσε μάλιστα <rtc lang="grc" translate="no">Ἀργείους καὶ νῆας ἐπὶ ῥηγμῖνι θαλάσσης. <rtc lang="grc" translate="no">ἀλλ' ἤτοι νῦν μὲν πειθώμεθα νυκτὶ μελαίνῃ <rtc lang="grc" translate="no">δόρπά τ' ἐφοπλισόμεσθα: ἀτὰρ καλλίτριχας ἵππους <rtc lang="grc" translate="no">λύσαθ' ὑπὲξ ὀχέων, παρὰ δέ σφισι βάλλετ' ἐδωδήν: <rtc lang="grc" translate="no">ἐκ πόλιος δ' ἄξεσθε βόας καὶ ἴφια μῆλα <rtc lang="grc" translate="no">καρπαλίμως, οἶνον δὲ μελίφρονα οἰνίζεσθε <rtc lang="grc" translate="no">σῖτόν τ' ἐκ μεγάρων, ἐπὶ δὲ ξύλα πολλὰ λέγεσθε, <rtc lang="grc" translate="no">ὥς κεν παννύχιοι μέσφ' ἠοῦς ἠριγενείης <rtc lang="grc" translate="no">καίωμεν πυρὰ πολλά, σέλας δ' εἰς οὐρανὸν ἵκῃ, <rtc lang="grc" translate="no">μή πως καὶ διὰ νύκτα κάρη κομόωντες Ἀχαιοὶ <rtc lang="grc" translate="no">φεύγειν ὁρμήσωνται ἐπ' εὐρέα νῶτα θαλάσσης. <rtc lang="grc" translate="no">μὴ μὰν ἀσπουδί γε νεῶν ἐπιβαῖεν ἕκηλοι, <rtc lang="grc" translate="no">ἀλλ' ὥς τις τούτων γε βέλος καὶ οἴκοθι πέσσῃ <rtc lang="grc" translate="no">βλήμενος ἢ ἰῷ ἢ ἔγχεϊ ὀξυόεντι <rtc lang="grc" translate="no">νηὸς ἐπιθρῴσκων, ἵνα τις στυγέῃσι καὶ ἄλλος <rtc lang="grc" translate="no">Τρωσὶν ἐφ' ἱπποδάμοισι φέρειν πολύδακρυν Ἄρηα. <rtc lang="grc" translate="no">κήρυκες δ' ἀνὰ ἄστυ Διὶ̈ φίλοι ἀγγελλόντων <rtc lang="grc" translate="no">παῖδας πρωθήβας πολιοκροτάφους τε γέροντας <rtc lang="grc" translate="no">λέξασθαι περὶ ἄστυ θεοδμήτων ἐπὶ πύργων: <rtc lang="grc" translate="no">θηλύτεραι δὲ γυναῖκες ἐνὶ μεγάροισιν ἑκάστη <rtc lang="grc" translate="no">πῦρ μέγα καιόντων: φυλακὴ δέ τις ἔμπεδος ἔστω <rtc lang="grc" translate="no">μὴ λόχος εἰσέλθῃσι πόλιν λαῶν ἀπεόντων. <rtc lang="grc" translate="no">ὧδ' ἔστω Τρῶες μεγαλήτορες ὡς ἀγορεύω: <rtc lang="grc" translate="no">μῦθος δ' ὃς μὲν νῦν ὑγιὴς εἰρημένος ἔστω, <rtc lang="grc" translate="no">τὸν δ' ἠοῦς Τρώεσσι μεθ' ἱπποδάμοις ἀγορεύσω. <rtc lang="grc" translate="no">ἔλπομαι εὐχόμενος Διί τ' ἄλλοισίν τε θεοῖσιν <rtc lang="grc" translate="no">ἐξελάαν ἐνθένδε κύνας κηρεσσιφορήτους, <rtc lang="grc" translate="no">οὓς κῆρες φορέουσι μελαινάων ἐπὶ νηῶν. <rtc lang="grc" translate="no">ἀλλ' ἤτοι ἐπὶ νυκτὶ φυλάξομεν ἡμέας αὐτούς, <rtc lang="grc" translate="no">πρῶϊ δ' ὑπηοῖοι σὺν τεύχεσι θωρηχθέντες <rtc lang="grc" translate="no">νηυσὶν ἔπι γλαφυρῇσιν ἐγείρομεν ὀξὺν Ἄρηα. <rtc lang="grc" translate="no">εἴσομαι εἴ κέ μ' ὁ Τυδεί̈δης κρατερὸς Διομήδης <rtc lang="grc" translate="no">πὰρ νηῶν πρὸς τεῖχος ἀπώσεται, ἤ κεν ἐγὼ τὸν <rtc lang="grc" translate="no">χαλκῷ δῃώσας ἔναρα βροτόεντα φέρωμαι. <rtc lang="grc" translate="no">αὔριον ἣν ἀρετὴν διαείσεται, εἴ κ' ἐμὸν ἔγχος <rtc lang="grc" translate="no">μείνῃ ἐπερχόμενον: ἀλλ' ἐν πρώτοισιν ὀί̈ω <rtc lang="grc" translate="no">κείσεται οὐτηθείς, πολέες δ' ἀμφ' αὐτὸν ἑταῖροι <rtc lang="grc" translate="no">ἠελίου ἀνιόντος ἐς αὔριον: εἰ γὰρ ἐγὼν ὣς <rtc lang="grc" translate="no">εἴην ἀθάνατος καὶ ἀγήρως ἤματα πάντα, <rtc lang="grc" translate="no">τιοίμην δ' ὡς τίετ' Ἀθηναίη καὶ Ἀπόλλων, <rtc lang="grc" translate="no">ὡς νῦν ἡμέρη ἥδε κακὸν φέρει Ἀργείοισιν.</rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></ruby> <rtc lang="grc" translate="no"><ruby><rtc lang="grc" translate="no">ὣς Ἕκτωρ ἀγόρευ', ἐπὶ δὲ Τρῶες κελάδησαν. <rtc lang="grc" translate="no">οἳ δ' ἵππους μὲν λῦσαν ὑπὸ ζυγοῦ ἱδρώοντας, <rtc lang="grc" translate="no">δῆσαν δ' ἱμάντεσσι παρ' ἅρμασιν οἷσιν ἕκαστος: <rtc lang="grc" translate="no">ἐκ πόλιος δ' ἄξοντο βόας καὶ ἴφια μῆλα <rtc lang="grc" translate="no">καρπαλίμως, οἶνον δὲ μελίφρονα οἰνίζοντο, <rtc lang="grc" translate="no">σῖτόν τ' ἐκ μεγάρων, ἐπὶ δὲ ξύλα πολλὰ λέγοντο. <rtc lang="grc" translate="no">κνίσην δ' ἐκ πεδίου ἄνεμοι φέρον οὐρανὸν εἴσω.</rtc></rtc></rtc></rtc></rtc></rtc></rtc></ruby> <rtc lang="grc" translate="no"><ruby><rtc lang="grc" translate="no">οἳ δὲ μέγα φρονέοντες ἐπὶ πτολέμοιο γεφύρας <rtc lang="grc" translate="no">εἴατο παννύχιοι, πυρὰ δέ σφισι καίετο πολλά. <rtc lang="grc" translate="no">ὡς δ' ὅτ' ἐν οὐρανῷ ἄστρα φαεινὴν ἀμφὶ σελήνην <rtc lang="grc" translate="no">φαίνετ' ἀριπρεπέα, ὅτε τ' ἔπλετο νήνεμος αἰθήρ: <rtc lang="grc" translate="no">ἔκ τ' ἔφανεν πᾶσαι σκοπιαὶ καὶ πρώονες ἄκροι <rtc lang="grc" translate="no">καὶ νάπαι: οὐρανόθεν δ' ἄρ' ὑπερράγη ἄσπετος αἰθήρ, <rtc lang="grc" translate="no">πάντα δὲ εἴδεται ἄστρα, γέγηθε δέ τε φρένα ποιμήν: <rtc lang="grc" translate="no">τόσσα μεσηγὺ νεῶν ἠδὲ Ξάνθοιο ῥοάων <rtc lang="grc" translate="no">Τρώων καιόντων πυρὰ φαίνετο Ἰλιόθι πρό. <rtc lang="grc" translate="no">χίλι' ἄρ' ἐν πεδίῳ πυρὰ καίετο, πὰρ δὲ ἑκάστῳ <rtc lang="grc" translate="no">εἴατο πεντήκοντα σέλᾳ πυρὸς αἰθομένοιο. <rtc lang="grc" translate="no">ἵπποι δὲ κρῖ λευκὸν ἐρεπτόμενοι καὶ ὀλύρας <rtc lang="grc" translate="no">ἑσταότες παρ' ὄχεσφιν ἐύ̈θρονον Ἠῶ μίμνον.</rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></ruby></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></ol><nav><a href="." rel="contents">Table of Contents</a> <a href="#!/iliad/book7/" rel="prev">Previous</a> <a href="#!/iliad/book9/" rel="next">Next</a></nav></section><small>Translated by <u>Samuel Butler</u>, <span itemprop="copyrightYear">1898</span>.<br/>Original Greek and English translation are in public domain.</small></article>