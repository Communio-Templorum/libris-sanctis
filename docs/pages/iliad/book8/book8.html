<h2>Book 08</h2><ruby><rtc lang="grc" translate="no">Ἠὼς μὲν κροκόπεπλος ἐκίδνατο πᾶσαν ἐπ' αἶαν,<br/>Ζεὺς δὲ θεῶν ἀγορὴν ποιήσατο τερπικέραυνος<br/>ἀκροτάτῃ κορυφῇ πολυδειράδος Οὐλύμποιο:<br/>αὐτὸς δέ σφ' ἀγόρευε, θεοὶ δ' ὑπὸ πάντες ἄκουον:<br/>κέκλυτέ μευ πάντές τε θεοὶ πᾶσαί τε θέαιναι,<br/>ὄφρ' εἴπω τά με θυμὸς ἐνὶ στήθεσσι κελεύει.<br/>μήτέ τις οὖν θήλεια θεὸς τό γε μήτέ τις ἄρσην<br/>πειράτω διακέρσαι ἐμὸν ἔπος, ἀλλ' ἅμα πάντες<br/>αἰνεῖτ', ὄφρα τάχιστα τελευτήσω τάδε ἔργα.<br/>ὃν δ' ἂν ἐγὼν ἀπάνευθε θεῶν ἐθέλοντα νοήσω<br/>ἐλθόντ' ἢ Τρώεσσιν ἀρηγέμεν ἢ Δαναοῖσι<br/>πληγεὶς οὐ κατὰ κόσμον ἐλεύσεται Οὔλυμπον δέ:<br/>ἤ μιν ἑλὼν ῥίψω ἐς Τάρταρον ἠερόεντα<br/>τῆλε μάλ', ἧχι βάθιστον ὑπὸ χθονός ἐστι βέρεθρον,<br/>ἔνθα σιδήρειαί τε πύλαι καὶ χάλκεος οὐδός,<br/>τόσσον ἔνερθ' Ἀί̈δεω ὅσον οὐρανός ἐστ' ἀπὸ γαίης:<br/>γνώσετ' ἔπειθ' ὅσον εἰμὶ θεῶν κάρτιστος ἁπάντων.<br/>εἰ δ' ἄγε πειρήσασθε θεοὶ ἵνα εἴδετε πάντες:<br/>σειρὴν χρυσείην ἐξ οὐρανόθεν κρεμάσαντες<br/>πάντές τ' ἐξάπτεσθε θεοὶ πᾶσαί τε θέαιναι:<br/>ἀλλ' οὐκ ἂν ἐρύσαιτ' ἐξ οὐρανόθεν πεδίον δὲ<br/>Ζῆν' ὕπατον μήστωρ', οὐδ' εἰ μάλα πολλὰ κάμοιτε.<br/>ἀλλ' ὅτε δὴ καὶ ἐγὼ πρόφρων ἐθέλοιμι ἐρύσσαι,<br/>αὐτῇ κεν γαίῃ ἐρύσαιμ' αὐτῇ τε θαλάσσῃ:<br/>σειρὴν μέν κεν ἔπειτα περὶ ῥίον Οὐλύμποιο<br/>δησαίμην, τὰ δέ κ' αὖτε μετήορα πάντα γένοιτο.<br/>τόσσον ἐγὼ περί τ' εἰμὶ θεῶν περί τ' εἴμ' ἀνθρώπων.</rtc></ruby><ruby><rtc lang="grc" translate="no">ὣς ἔφαθ', οἱ δ' ἄρα πάντες ἀκὴν ἐγένοντο σιωπῇ<br/>μῦθον ἀγασσάμενοι: μάλα γὰρ κρατερῶς ἀγόρευσεν.<br/>ὀψὲ δὲ δὴ μετέειπε θεὰ γλαυκῶπις Ἀθήνη:<br/>ὦ πάτερ ἡμέτερε Κρονίδη ὕπατε κρειόντων<br/>εὖ νυ καὶ ἡμεῖς ἴδμεν ὅ τοι σθένος οὐκ ἐπιεικτόν:<br/>ἀλλ' ἔμπης Δαναῶν ὀλοφυρόμεθ' αἰχμητάων,<br/>οἵ κεν δὴ κακὸν οἶτον ἀναπλήσαντες ὄλωνται.<br/>ἀλλ' ἤτοι πολέμου μὲν ἀφεξόμεθ' ὡς σὺ κελεύεις:<br/>βουλὴν δ' Ἀργείοις ὑποθησόμεθ' ἥ τις ὀνήσει,<br/>ὡς μὴ πάντες ὄλωνται ὀδυσσαμένοιο τεοῖο.</rtc></ruby><ruby><rtc lang="grc" translate="no">τὴν δ' ἐπιμειδήσας προσέφη νεφεληγερέτα Ζεύς:<br/>θάρσει Τριτογένεια φίλον τέκος: οὔ νύ τι θυμῷ<br/>πρόφρονι μυθέομαι, ἐθέλω δέ τοι ἤπιος εἶναι.<br/>ὣς εἰπὼν ὑπ' ὄχεσφι τιτύσκετο χαλκόποδ' ἵππω<br/>ὠκυπέτα χρυσέῃσιν ἐθείρῃσιν κομόωντε,<br/>χρυσὸν δ' αὐτὸς ἔδυνε περὶ χροί̈, γέντο δ' ἱμάσθλην<br/>χρυσείην εὔτυκτον, ἑοῦ δ' ἐπεβήσετο δίφρου,<br/>μάστιξεν δ' ἐλάαν: τὼ δ' οὐκ ἀέκοντε πετέσθην<br/>μεσσηγὺς γαίης τε καὶ οὐρανοῦ ἀστερόεντος.<br/>Ἴδην δ' ἵκανεν πολυπίδακα μητέρα θηρῶν<br/>Γάργαρον, ἔνθά τέ οἱ τέμενος βωμός τε θυήεις.<br/>ἔνθ' ἵππους ἔστησε πατὴρ ἀνδρῶν τε θεῶν τε<br/>λύσας ἐξ ὀχέων, κατὰ δ' ἠέρα πουλὺν ἔχευεν.<br/>αὐτὸς δ' ἐν κορυφῇσι καθέζετο κύδεϊ γαίων<br/>εἰσορόων Τρώων τε πόλιν καὶ νῆας Ἀχαιῶν.</rtc></ruby><ruby><rtc lang="grc" translate="no">οἳ δ' ἄρα δεῖπνον ἕλοντο κάρη κομόωντες Ἀχαιοὶ<br/>ῥίμφα κατὰ κλισίας, ἀπὸ δ' αὐτοῦ θωρήσσοντο.<br/>Τρῶες δ' αὖθ' ἑτέρωθεν ἀνὰ πτόλιν ὁπλίζοντο<br/>παυρότεροι: μέμασαν δὲ καὶ ὧς ὑσμῖνι μάχεσθαι<br/>χρειοῖ ἀναγκαίῃ, πρό τε παίδων καὶ πρὸ γυναικῶν.<br/>πᾶσαι δ' ὠί̈γνυντο πύλαι, ἐκ δ' ἔσσυτο λαός,<br/>πεζοί θ' ἱππῆές τε: πολὺς δ' ὀρυμαγδὸς ὀρώρει.</rtc></ruby><ruby><rtc lang="grc" translate="no">οἳ δ' ὅτε δή ῥ' ἐς χῶρον ἕνα ξυνιόντες ἵκοντο<br/>σύν ῥ' ἔβαλον ῥινούς, σὺν δ' ἔγχεα καὶ μένε' ἀνδρῶν<br/>χαλκεοθωρήκων: ἀτὰρ ἀσπίδες ὀμφαλόεσσαι<br/>ἔπληντ' ἀλλήλῃσι, πολὺς δ' ὀρυμαγδὸς ὀρώρει.<br/>ἔνθα δ' ἅμ' οἰμωγή τε καὶ εὐχωλὴ πέλεν ἀνδρῶν<br/>ὀλλύντων τε καὶ ὀλλυμένων, ῥέε δ' αἵματι γαῖα.</rtc></ruby><ruby><rtc lang="grc" translate="no">ὄφρα μὲν ἠὼς ἦν καὶ ἀέξετο ἱερὸν ἦμαρ,<br/>τόφρα μάλ' ἀμφοτέρων βέλε' ἥπτετο, πῖπτε δὲ λαός.<br/>ἦμος δ' Ἠέλιος μέσον οὐρανὸν ἀμφιβεβήκει,<br/>καὶ τότε δὴ χρύσεια πατὴρ ἐτίταινε τάλαντα:<br/>ἐν δ' ἐτίθει δύο κῆρε τανηλεγέος θανάτοιο<br/>Τρώων θ' ἱπποδάμων καὶ Ἀχαιῶν χαλκοχιτώνων,<br/>ἕλκε δὲ μέσσα λαβών: ῥέπε δ' αἴσιμον ἦμαρ Ἀχαιῶν.<br/>αἳ μὲν Ἀχαιῶν κῆρες ἐπὶ χθονὶ πουλυβοτείρῃ<br/>ἑζέσθην, Τρώων δὲ πρὸς οὐρανὸν εὐρὺν ἄερθεν:<br/>αὐτὸς δ' ἐξ Ἴδης μεγάλ' ἔκτυπε, δαιόμενον δὲ<br/>ἧκε σέλας μετὰ λαὸν Ἀχαιῶν: οἳ δὲ ἰδόντες<br/>θάμβησαν, καὶ πάντας ὑπὸ χλωρὸν δέος εἷλεν.<br/>ἔνθ' οὔτ' Ἰδομενεὺς τλῆ μίμνειν οὔτ' Ἀγαμέμνων,<br/>οὔτε δύ' Αἴαντες μενέτην θεράποντες Ἄρηος:<br/>Νέστωρ οἶος ἔμιμνε Γερήνιος οὖρος Ἀχαιῶν<br/>οὔ τι ἑκών, ἀλλ' ἵππος ἐτείρετο, τὸν βάλεν ἰῷ<br/>δῖος Ἀλέξανδρος Ἑλένης πόσις ἠϋκόμοιο<br/>ἄκρην κὰκ κορυφήν, ὅθι τε πρῶται τρίχες ἵππων<br/>κρανίῳ ἐμπεφύασι, μάλιστα δὲ καίριόν ἐστιν.<br/>ἀλγήσας δ' ἀνέπαλτο, βέλος δ' εἰς ἐγκέφαλον δῦ,<br/>σὺν δ' ἵππους ἐτάραξε κυλινδόμενος περὶ χαλκῷ.<br/>ὄφρ' ὁ γέρων ἵπποιο παρηορίας ἀπέταμνε<br/>φασγάνῳ ἀί̈σσων, τόφρ' Ἕκτορος ὠκέες ἵπποι<br/>ἦλθον ἀν' ἰωχμὸν θρασὺν ἡνίοχον φορέοντες<br/>Ἕκτορα: καί νύ κεν ἔνθ' ὁ γέρων ἀπὸ θυμὸν ὄλεσσεν<br/>εἰ μὴ ἄρ' ὀξὺ νόησε βοὴν ἀγαθὸς Διομήδης:<br/>σμερδαλέον δ' ἐβόησεν ἐποτρύνων Ὀδυσῆα:<br/>διογενὲς Λαερτιάδη πολυμήχαν' Ὀδυσσεῦ<br/>πῇ φεύγεις μετὰ νῶτα βαλὼν κακὸς ὣς ἐν ὁμίλῳ;<br/>μή τίς τοι φεύγοντι μεταφρένῳ ἐν δόρυ πήξῃ:<br/>ἀλλὰ μέν' ὄφρα γέροντος ἀπώσομεν ἄγριον ἄνδρα.</rtc></ruby><ruby><rtc lang="grc" translate="no">ὣς ἔφατ', οὐδ' ἐσάκουσε πολύτλας δῖος Ὀδυσσεύς,<br/>ἀλλὰ παρήϊξεν κοίλας ἐπὶ νῆας Ἀχαιῶν.<br/>Τυδεί̈δης δ' αὐτός περ ἐὼν προμάχοισιν ἐμίχθη,<br/>στῆ δὲ πρόσθ' ἵππων Νηληϊάδαο γέροντος,<br/>καί μιν φωνήσας ἔπεα πτερόεντα προσηύδα:<br/>ὦ γέρον ἦ μάλα δή σε νέοι τείρουσι μαχηταί,<br/>σὴ δὲ βίη λέλυται, χαλεπὸν δέ σε γῆρας ὀπάζει,<br/>ἠπεδανὸς δέ νύ τοι θεράπων, βραδέες δέ τοι ἵπποι.<br/>ἀλλ' ἄγ' ἐμῶν ὀχέων ἐπιβήσεο, ὄφρα ἴδηαι<br/>οἷοι Τρώϊοι ἵπποι ἐπιστάμενοι πεδίοιο<br/>κραιπνὰ μάλ' ἔνθα καὶ ἔνθα διωκέμεν ἠδὲ φέβεσθαι,<br/>οὕς ποτ' ἀπ' Αἰνείαν ἑλόμην μήστωρε φόβοιο.<br/>τούτω μὲν θεράποντε κομείτων, τώδε δὲ νῶϊ<br/>Τρωσὶν ἐφ' ἱπποδάμοις ἰθύνομεν, ὄφρα καὶ Ἕκτωρ<br/>εἴσεται εἰ καὶ ἐμὸν δόρυ μαίνεται ἐν παλάμῃσιν.<br/>ὣς ἔφατ', οὐδ' ἀπίθησε Γερήνιος ἱππότα Νέστωρ.<br/>Νεστορέας μὲν ἔπειθ' ἵππους θεράποντε κομείτην<br/>ἴφθιμοι Σθένελός τε καὶ Εὐρυμέδων ἀγαπήνωρ.<br/>τὼ δ' εἰς ἀμφοτέρω Διομήδεος ἅρματα βήτην:<br/>Νέστωρ δ' ἐν χείρεσσι λάβ' ἡνία σιγαλόεντα,<br/>μάστιξεν δ' ἵππους: τάχα δ' Ἕκτορος ἄγχι γένοντο.<br/>τοῦ δ' ἰθὺς μεμαῶτος ἀκόντισε Τυδέος υἱός:<br/>καὶ τοῦ μέν ῥ' ἀφάμαρτεν, ὃ δ' ἡνίοχον θεράποντα<br/>υἱὸν ὑπερθύμου Θηβαίου Ἠνιοπῆα<br/>ἵππων ἡνί' ἔχοντα βάλε στῆθος παρὰ μαζόν.<br/>ἤριπε δ' ἐξ ὀχέων, ὑπερώησαν δέ οἱ ἵπποι<br/>ὠκύποδες: τοῦ δ' αὖθι λύθη ψυχή τε μένος τε.<br/>Ἕκτορα δ' αἰνὸν ἄχος πύκασε φρένας ἡνιόχοιο:<br/>τὸν μὲν ἔπειτ' εἴασε καὶ ἀχνύμενός περ ἑταίρου<br/>κεῖσθαι, ὃ δ' ἡνίοχον μέθεπε θρασύν: οὐδ' ἄρ' ἔτι δὴν<br/>ἵππω δευέσθην σημάντορος: αἶψα γὰρ εὗρεν<br/>Ἰφιτίδην Ἀρχεπτόλεμον θρασύν, ὅν ῥα τόθ' ἵππων<br/>ὠκυπόδων ἐπέβησε, δίδου δέ οἱ ἡνία χερσίν.</rtc></ruby><ruby><rtc lang="grc" translate="no">ἔνθά κε λοιγὸς ἔην καὶ ἀμήχανα ἔργα γένοντο,<br/>καί νύ κε σήκασθεν κατὰ Ἴλιον ἠύ̈τε ἄρνες,<br/>εἰ μὴ ἄρ' ὀξὺ νόησε πατὴρ ἀνδρῶν τε θεῶν τε:<br/>βροντήσας δ' ἄρα δεινὸν ἀφῆκ' ἀργῆτα κεραυνόν,<br/>κὰδ δὲ πρόσθ' ἵππων Διομήδεος ἧκε χαμᾶζε:<br/>δεινὴ δὲ φλὸξ ὦρτο θεείου καιομένοιο,<br/>τὼ δ' ἵππω δείσαντε καταπτήτην ὑπ' ὄχεσφι:<br/>Νέστορα δ' ἐκ χειρῶν φύγον ἡνία σιγαλόεντα,<br/>δεῖσε δ' ὅ γ' ἐν θυμῷ, Διομήδεα δὲ προσέειπε:<br/>Τυδεί̈δη ἄγε δ' αὖτε φόβον δ' ἔχε μώνυχας ἵππους.<br/>ἦ οὐ γιγνώσκεις ὅ τοι ἐκ Διὸς οὐχ ἕπετ' ἀλκή;<br/>νῦν μὲν γὰρ τούτῳ Κρονίδης Ζεὺς κῦδος ὀπάζει<br/>σήμερον: ὕστερον αὖτε καὶ ἡμῖν, αἴ κ' ἐθέλῃσι,<br/>δώσει: ἀνὴρ δέ κεν οὔ τι Διὸς νόον εἰρύσσαιτο<br/>οὐδὲ μάλ' ἴφθιμος, ἐπεὶ ἦ πολὺ φέρτερός ἐστι.</rtc></ruby><ruby><rtc lang="grc" translate="no">τὸν δ' ἠμείβετ' ἔπειτα βοὴν ἀγαθὸς Διομήδης:<br/>ναὶ δὴ ταῦτά γε πάντα γέρον κατὰ μοῖραν ἔειπες:<br/>ἀλλὰ τόδ' αἰνὸν ἄχος κραδίην καὶ θυμὸν ἱκάνει:<br/>Ἕκτωρ γάρ ποτε φήσει ἐνὶ Τρώεσσ' ἀγορεύων:<br/>Τυδεί̈δης ὑπ' ἐμεῖο φοβεύμενος ἵκετο νῆας.<br/>ὥς ποτ' ἀπειλήσει: τότε μοι χάνοι εὐρεῖα χθών.</rtc></ruby><ruby><rtc lang="grc" translate="no">τὸν δ' ἠμείβετ' ἔπειτα Γερήνιος ἱππότα Νέστωρ:<br/>ὤ μοι Τυδέος υἱὲ δαί̈φρονος, οἷον ἔειπες.<br/>εἴ περ γάρ σ' Ἕκτωρ γε κακὸν καὶ ἀνάλκιδα φήσει,<br/>ἀλλ' οὐ πείσονται Τρῶες καὶ Δαρδανίωνες<br/>καὶ Τρώων ἄλοχοι μεγαθύμων ἀσπιστάων,<br/>τάων ἐν κονίῃσι βάλες θαλεροὺς παρακοίτας.</rtc></ruby><ruby><rtc lang="grc" translate="no">ὣς ἄρα φωνήσας φύγαδε τράπε μώνυχας ἵππους<br/>αὖτις ἀν' ἰωχμόν: ἐπὶ δὲ Τρῶές τε καὶ Ἕκτωρ<br/>ἠχῇ θεσπεσίῃ βέλεα στονόεντα χέοντο.<br/>τῷ δ' ἐπὶ μακρὸν ἄϋσε μέγας κορυθαίολος Ἕκτωρ:<br/>Τυδεί̈δη περὶ μέν σε τίον Δαναοὶ ταχύπωλοι<br/>ἕδρῃ τε κρέασίν τε ἰδὲ πλείοις δεπάεσσι:<br/>νῦν δέ σ' ἀτιμήσουσι: γυναικὸς ἄρ' ἀντὶ τέτυξο.<br/>ἔρρε κακὴ γλήνη, ἐπεὶ οὐκ εἴξαντος ἐμεῖο<br/>πύργων ἡμετέρων ἐπιβήσεαι, οὐδὲ γυναῖκας<br/>ἄξεις ἐν νήεσσι: πάρος τοι δαίμονα δώσω.</rtc></ruby><ruby><rtc lang="grc" translate="no">ὣς φάτο, Τυδεί̈δης δὲ διάνδιχα μερμήριξεν<br/>ἵππους τε στρέψαι καὶ ἐναντίβιον μαχέσασθαι.<br/>τρὶς μὲν μερμήριξε κατὰ φρένα καὶ κατὰ θυμόν,<br/>τρὶς δ' ἄρ' ἀπ' Ἰδαίων ὀρέων κτύπε μητίετα Ζεὺς<br/>σῆμα τιθεὶς Τρώεσσι μάχης ἑτεραλκέα νίκην.<br/>Ἕκτωρ δὲ Τρώεσσιν ἐκέκλετο μακρὸν ἀύ̈σας:<br/>Τρῶες καὶ Λύκιοι καὶ Δάρδανοι ἀγχιμαχηταὶ<br/>ἀνέρες ἔστε φίλοι, μνήσασθε δὲ θούριδος ἀλκῆς.<br/>γιγνώσκω δ' ὅτι μοι πρόφρων κατένευσε Κρονίων<br/>νίκην καὶ μέγα κῦδος, ἀτὰρ Δαναοῖσί γε πῆμα:<br/>νήπιοι οἳ ἄρα δὴ τάδε τείχεα μηχανόωντο<br/>ἀβλήχρ' οὐδενόσωρα: τὰ δ' οὐ μένος ἁμὸν ἐρύξει:<br/>ἵπποι δὲ ῥέα τάφρον ὑπερθορέονται ὀρυκτήν.<br/>ἀλλ' ὅτε κεν δὴ νηυσὶν ἔπι γλαφυρῇσι γένωμαι,<br/>μνημοσύνη τις ἔπειτα πυρὸς δηί̈οιο γενέσθω,<br/>ὡς πυρὶ νῆας ἐνιπρήσω, κτείνω δὲ καὶ αὐτοὺς<br/>Ἀργείους παρὰ νηυσὶν ἀτυζομένους ὑπὸ καπνοῦ.</rtc></ruby><ruby><rtc lang="grc" translate="no">ὣς εἰπὼν ἵπποισιν ἐκέκλετο φώνησέν τε:<br/>Ξάνθέ τε καὶ σὺ Πόδαργε καὶ Αἴθων Λάμπέ τε δῖε<br/>νῦν μοι τὴν κομιδὴν ἀποτίνετον, ἣν μάλα πολλὴν<br/>Ἀνδρομάχη θυγάτηρ μεγαλήτορος Ἠετίωνος<br/>ὑμῖν πὰρ προτέροισι μελίφρονα πυρὸν ἔθηκεν<br/>οἶνόν τ' ἐγκεράσασα πιεῖν, ὅτε θυμὸς ἀνώγοι,<br/>ἢ ἐμοί, ὅς πέρ οἱ θαλερὸς πόσις εὔχομαι εἶναι.<br/>ἀλλ' ἐφομαρτεῖτον καὶ σπεύδετον ὄφρα λάβωμεν<br/>ἀσπίδα Νεστορέην, τῆς νῦν κλέος οὐρανὸν ἵκει<br/>πᾶσαν χρυσείην ἔμεναι, κανόνας τε καὶ αὐτήν,<br/>αὐτὰρ ἀπ' ὤμοιιν Διομήδεος ἱπποδάμοιο<br/>δαιδάλεον θώρηκα, τὸν Ἥφαιστος κάμε τεύχων.<br/>εἰ τούτω κε λάβοιμεν, ἐελποίμην κεν Ἀχαιοὺς<br/>αὐτονυχὶ νηῶν ἐπιβησέμεν ὠκειάων.<br/>ὣς ἔφατ' εὐχόμενος, νεμέσησε δὲ πότνια Ἥρη,<br/>σείσατο δ' εἰνὶ θρόνῳ, ἐλέλιξε δὲ μακρὸν Ὄλυμπον,<br/>καί ῥα Ποσειδάωνα μέγαν θεὸν ἀντίον ηὔδα:<br/>ὢ πόποι ἐννοσίγαι' εὐρυσθενές, οὐδέ νυ σοί περ<br/>ὀλλυμένων Δαναῶν ὀλοφύρεται ἐν φρεσὶ θυμός.<br/>οἳ δέ τοι εἰς Ἑλίκην τε καὶ Αἰγὰς δῶρ' ἀνάγουσι<br/>πολλά τε καὶ χαρίεντα: σὺ δέ σφισι βούλεο νίκην.<br/>εἴ περ γάρ κ' ἐθέλοιμεν, ὅσοι Δαναοῖσιν ἀρωγοί,<br/>Τρῶας ἀπώσασθαι καὶ ἐρυκέμεν εὐρύοπα Ζῆν,<br/>αὐτοῦ κ' ἔνθ' ἀκάχοιτο καθήμενος οἶος ἐν Ἴδῃ.</rtc></ruby><ruby><rtc lang="grc" translate="no">τὴν δὲ μέγ' ὀχθήσας προσέφη κρείων ἐνοσίχθων:<br/>Ἥρη ἀπτοεπὲς ποῖον τὸν μῦθον ἔειπες.<br/>οὐκ ἂν ἔγωγ' ἐθέλοιμι Διὶ Κρονίωνι μάχεσθαι<br/>ἡμέας τοὺς ἄλλους, ἐπεὶ ἦ πολὺ φέρτερός ἐστιν.</rtc></ruby><ruby><rtc lang="grc" translate="no">ὣς οἳ μὲν τοιαῦτα πρὸς ἀλλήλους ἀγόρευον:<br/>τῶν δ' ὅσον ἐκ νηῶν ἀπὸ πύργου τάφρος ἔεργε<br/>πλῆθεν ὁμῶς ἵππων τε καὶ ἀνδρῶν ἀσπιστάων<br/>εἰλομένων: εἴλει δὲ θοῷ ἀτάλαντος Ἄρηϊ<br/>Ἕκτωρ Πριαμίδης, ὅτε οἱ Ζεὺς κῦδος ἔδωκε.<br/>καί νύ κ' ἐνέπρησεν πυρὶ κηλέῳ νῆας ἐί̈σας,<br/>εἰ μὴ ἐπὶ φρεσὶ θῆκ' Ἀγαμέμνονι πότνια Ἥρη<br/>αὐτῷ ποιπνύσαντι θοῶς ὀτρῦναι Ἀχαιούς.<br/>βῆ δ' ἰέναι παρά τε κλισίας καὶ νῆας Ἀχαιῶν<br/>πορφύρεον μέγα φᾶρος ἔχων ἐν χειρὶ παχείῃ,<br/>στῆ δ' ἐπ' Ὀδυσσῆος μεγακήτεϊ νηὶ̈ μελαίνῃ,<br/>ἥ ῥ' ἐν μεσσάτῳ ἔσκε γεγωνέμεν ἀμφοτέρωσε,<br/>ἠμὲν ἐπ' Αἴαντος κλισίας Τελαμωνιάδαο<br/>ἠδ' ἐπ' Ἀχιλλῆος, τοί ῥ' ἔσχατα νῆας ἐί̈σας<br/>εἴρυσαν, ἠνορέῃ πίσυνοι καὶ κάρτεϊ χειρῶν:<br/>ἤϋσεν δὲ διαπρύσιον Δαναοῖσι γεγωνώς:<br/>αἰδὼς Ἀργεῖοι, κάκ' ἐλέγχεα, εἶδος ἀγητοί:<br/>πῇ ἔβαν εὐχωλαί, ὅτε δὴ φάμεν εἶναι ἄριστοι,<br/>ἃς ὁπότ' ἐν Λήμνῳ κενεαυχέες ἠγοράασθε,<br/>ἔσθοντες κρέα πολλὰ βοῶν ὀρθοκραιράων<br/>πίνοντες κρητῆρας ἐπιστεφέας οἴνοιο,<br/>Τρώων ἄνθ' ἑκατόν τε διηκοσίων τε ἕκαστος<br/>στήσεσθ' ἐν πολέμῳ: νῦν δ' οὐδ' ἑνὸς ἄξιοί εἰμεν<br/>Ἕκτορος, ὃς τάχα νῆας ἐνιπρήσει πυρὶ κηλέῳ.<br/>Ζεῦ πάτερ, ἦ ῥά τιν' ἤδη ὑπερμενέων βασιλήων<br/>τῇδ' ἄτῃ ἄασας καί μιν μέγα κῦδος ἀπηύρας;<br/>οὐ μὲν δή ποτέ φημι τεὸν περικαλλέα βωμὸν<br/>νηὶ̈ πολυκλήϊδι παρελθέμεν ἐνθάδε ἔρρων,<br/>ἀλλ' ἐπὶ πᾶσι βοῶν δημὸν καὶ μηρί' ἔκηα<br/>ἱέμενος Τροίην εὐτείχεον ἐξαλαπάξαι.<br/>ἀλλὰ Ζεῦ τόδε πέρ μοι ἐπικρήηνον ἐέλδωρ:<br/>αὐτοὺς δή περ ἔασον ὑπεκφυγέειν καὶ ἀλύξαι,<br/>μηδ' οὕτω Τρώεσσιν ἔα δάμνασθαι Ἀχαιούς.</rtc></ruby><ruby><rtc lang="grc" translate="no">ὣς φάτο, τὸν δὲ πατὴρ ὀλοφύρατο δάκρυ χέοντα,<br/>νεῦσε δέ οἱ λαὸν σόον ἔμμεναι οὐδ' ἀπολέσθαι.<br/>αὐτίκα δ' αἰετὸν ἧκε τελειότατον πετεηνῶν,<br/>νεβρὸν ἔχοντ' ὀνύχεσσι τέκος ἐλάφοιο ταχείης:<br/>πὰρ δὲ Διὸς βωμῷ περικαλλέϊ κάββαλε νεβρόν,<br/>ἔνθα πανομφαίῳ Ζηνὶ ῥέζεσκον Ἀχαιοί.<br/>οἳ δ' ὡς οὖν εἴδονθ' ὅ τ' ἄρ' ἐκ Διὸς ἤλυθεν ὄρνις,<br/>μᾶλλον ἐπὶ Τρώεσσι θόρον, μνήσαντο δὲ χάρμης.</rtc></ruby><ruby><rtc lang="grc" translate="no">ἔνθ' οὔ τις πρότερος Δαναῶν πολλῶν περ ἐόντων<br/>εὔξατο Τυδεί̈δαο πάρος σχέμεν ὠκέας ἵππους<br/>τάφρου τ' ἐξελάσαι καὶ ἐναντίβιον μαχέσασθαι,<br/>ἀλλὰ πολὺ πρῶτος Τρώων ἕλεν ἄνδρα κορυστὴν<br/>Φραδμονίδην Ἀγέλαον: ὃ μὲν φύγαδ' ἔτραπεν ἵππους:<br/>τῷ δὲ μεταστρεφθέντι μεταφρένῳ ἐν δόρυ πῆξεν<br/>ὤμων μεσσηγύς, διὰ δὲ στήθεσφιν ἔλασσεν:<br/>ἤριπε δ' ἐξ ὀχέων, ἀράβησε δὲ τεύχε' ἐπ' αὐτῷ.</rtc></ruby><ruby><rtc lang="grc" translate="no">τὸν δὲ μετ' Ἀτρεί̈δαι Ἀγαμέμνων καὶ Μενέλαος,<br/>τοῖσι δ' ἐπ' Αἴαντες θοῦριν ἐπιειμένοι ἀλκήν,<br/>τοῖσι δ' ἐπ' Ἰδομενεὺς καὶ ὀπάων Ἰδομενῆος<br/>Μηριόνης ἀτάλαντος Ἐνυαλίῳ ἀνδρειφόντῃ,<br/>τοῖσι δ' ἐπ' Εὐρύπυλος Εὐαίμονος ἀγλαὸς υἱός:<br/>Τεῦκρος δ' εἴνατος ἦλθε παλίντονα τόξα τιταίνων,<br/>στῆ δ' ἄρ' ὑπ' Αἴαντος σάκεϊ Τελαμωνιάδαο.<br/>ἔνθ' Αἴας μὲν ὑπεξέφερεν σάκος: αὐτὰρ ὅ γ' ἥρως<br/>παπτήνας, ἐπεὶ ἄρ τιν' ὀϊστεύσας ἐν ὁμίλῳ<br/>βεβλήκοι, ὃ μὲν αὖθι πεσὼν ἀπὸ θυμὸν ὄλεσσεν,<br/>αὐτὰρ ὃ αὖτις ἰὼν πάϊς ὣς ὑπὸ μητέρα δύσκεν<br/>εἰς Αἴανθ': ὃ δέ μιν σάκεϊ κρύπτασκε φαεινῷ.</rtc></ruby><ruby><rtc lang="grc" translate="no">ἔνθα τίνα πρῶτον Τρώων ἕλε Τεῦκρος ἀμύμων;<br/>Ὀρσίλοχον μὲν πρῶτα καὶ Ὄρμενον ἠδ' Ὀφελέστην<br/>Δαίτορά τε Χρομίον τε καὶ ἀντίθεον Λυκοφόντην<br/>καὶ Πολυαιμονίδην Ἀμοπάονα καὶ Μελάνιππον,<br/>πάντας ἐπασσυτέρους πέλασε χθονὶ πουλυβοτείρῃ.<br/>τὸν δὲ ἰδὼν γήθησεν ἄναξ ἀνδρῶν Ἀγαμέμνων<br/>τόξου ἄπο κρατεροῦ Τρώων ὀλέκοντα φάλαγγας:<br/>στῆ δὲ παρ' αὐτὸν ἰὼν καί μιν πρὸς μῦθον ἔειπε:<br/>Τεῦκρε φίλη κεφαλή, Τελαμώνιε κοίρανε λαῶν<br/>βάλλ' οὕτως, αἴ κέν τι φόως Δαναοῖσι γένηαι<br/>πατρί τε σῷ Τελαμῶνι, ὅ σ' ἔτρεφε τυτθὸν ἐόντα,<br/>καί σε νόθον περ ἐόντα κομίσσατο ᾧ ἐνὶ οἴκῳ:<br/>τὸν καὶ τηλόθ' ἐόντα ἐϋκλείης ἐπίβησον.<br/>σοὶ δ' ἐγὼ ἐξερέω ὡς καὶ τετελεσμένον ἔσται:<br/>αἴ κέν μοι δώῃ Ζεύς τ' αἰγίοχος καὶ Ἀθήνη<br/>Ἰλίου ἐξαλαπάξαι ἐϋκτίμενον πτολίεθρον,<br/>πρώτῳ τοι μετ' ἐμὲ πρεσβήϊον ἐν χερὶ θήσω,<br/>ἢ τρίποδ' ἠὲ δύω ἵππους αὐτοῖσιν ὄχεσφιν<br/>ἠὲ γυναῖχ', ἥ κέν τοι ὁμὸν λέχος εἰσαναβαίνοι.</rtc></ruby><ruby><rtc lang="grc" translate="no">τὸν δ' ἀπαμειβόμενος προσεφώνεε Τεῦκρος ἀμύμων:<br/>Ἀτρεί̈δη κύδιστε τί με σπεύδοντα καὶ αὐτὸν<br/>ὀτρύνεις; οὐ μέν τοι ὅση δύναμίς γε πάρεστι<br/>παύομαι, ἀλλ' ἐξ οὗ προτὶ Ἴλιον ὠσάμεθ' αὐτοὺς<br/>ἐκ τοῦ δὴ τόξοισι δεδεγμένος ἄνδρας ἐναίρω.<br/>ὀκτὼ δὴ προέηκα τανυγλώχινας ὀϊστούς,<br/>πάντες δ' ἐν χροὶ̈ πῆχθεν ἀρηϊθόων αἰζηῶν:<br/>τοῦτον δ' οὐ δύναμαι βαλέειν κύνα λυσσητῆρα.</rtc></ruby><ruby><rtc lang="grc" translate="no">ἦ ῥα καὶ ἄλλον ὀϊστὸν ἀπὸ νευρῆφιν ἴαλλεν<br/>Ἕκτορος ἀντικρύ, βαλέειν δέ ἑ ἵετο θυμός:<br/>καὶ τοῦ μέν ῥ' ἀφάμαρθ', ὃ δ' ἀμύμονα Γοργυθίωνα<br/>υἱὸν ἐὺ̈ν Πριάμοιο κατὰ στῆθος βάλεν ἰῷ,<br/>τόν ῥ' ἐξ Αἰσύμηθεν ὀπυιομένη τέκε μήτηρ<br/>καλὴ Καστιάνειρα δέμας ἐϊκυῖα θεῇσι.<br/>μήκων δ' ὡς ἑτέρωσε κάρη βάλεν, ἥ τ' ἐνὶ κήπῳ<br/>καρπῷ βριθομένη νοτίῃσί τε εἰαρινῇσιν,<br/>ὣς ἑτέρωσ' ἤμυσε κάρη πήληκι βαρυνθέν.</rtc></ruby><ruby><rtc lang="grc" translate="no">Τεῦκρος δ' ἄλλον ὀϊστὸν ἀπὸ νευρῆφιν ἴαλλεν<br/>Ἕκτορος ἀντικρύ, βαλέειν δέ ἑ ἵετο θυμός.<br/>ἀλλ' ὅ γε καὶ τόθ' ἅμαρτε: παρέσφηλεν γὰρ Ἀπόλλων:<br/>ἀλλ' Ἀρχεπτόλεμον θρασὺν Ἕκτορος ἡνιοχῆα<br/>ἱέμενον πόλεμον δὲ βάλε στῆθος παρὰ μαζόν:<br/>ἤριπε δ' ἐξ ὀχέων, ὑπερώησαν δέ οἱ ἵπποι<br/>ὠκύποδες: τοῦ δ' αὖθι λύθη ψυχή τε μένος τε.<br/>Ἕκτορα δ' αἰνὸν ἄχος πύκασε φρένας ἡνιόχοιο:<br/>τὸν μὲν ἔπειτ' εἴασε καὶ ἀχνύμενός περ ἑταίρου,<br/>Κεβριόνην δ' ἐκέλευσεν ἀδελφεὸν ἐγγὺς ἐόντα<br/>ἵππων ἡνί' ἑλεῖν: ὃ δ' ἄρ' οὐκ ἀπίθησεν ἀκούσας.<br/>αὐτὸς δ' ἐκ δίφροιο χαμαὶ θόρε παμφανόωντος<br/>σμερδαλέα ἰάχων: ὃ δὲ χερμάδιον λάβε χειρί,<br/>βῆ δ' ἰθὺς Τεύκρου, βαλέειν δέ ἑ θυμὸς ἀνώγει.<br/>ἤτοι ὃ μὲν φαρέτρης ἐξείλετο πικρὸν ὀϊστόν,<br/>θῆκε δ' ἐπὶ νευρῇ: τὸν δ' αὖ κορυθαίολος Ἕκτωρ<br/>αὐερύοντα παρ' ὦμον, ὅθι κληὶ̈ς ἀποέργει<br/>αὐχένα τε στῆθός τε, μάλιστα δὲ καίριόν ἐστι,<br/>τῇ ῥ' ἐπὶ οἷ μεμαῶτα βάλεν λίθῳ ὀκριόεντι,<br/>ῥῆξε δέ οἱ νευρήν: νάρκησε δὲ χεὶρ ἐπὶ καρπῷ,<br/>στῆ δὲ γνὺξ ἐριπών, τόξον δέ οἱ ἔκπεσε χειρός.<br/>Αἴας δ' οὐκ ἀμέλησε κασιγνήτοιο πεσόντος,<br/>ἀλλὰ θέων περίβη καί οἱ σάκος ἀμφεκάλυψε.<br/>τὸν μὲν ἔπειθ' ὑποδύντε δύω ἐρίηρες ἑταῖροι<br/>Μηκιστεὺς Ἐχίοιο πάϊς καὶ δῖος Ἀλάστωρ<br/>νῆας ἔπι γλαφυρὰς φερέτην βαρέα στενάχοντα.</rtc></ruby><ruby><rtc lang="grc" translate="no">ἂψ δ' αὖτις Τρώεσσιν Ὀλύμπιος ἐν μένος ὦρσεν:<br/>οἳ δ' ἰθὺς τάφροιο βαθείης ὦσαν Ἀχαιούς:<br/>Ἕκτωρ δ' ἐν πρώτοισι κίε σθένεϊ βλεμεαίνων.<br/>ὡς δ' ὅτε τίς τε κύων συὸς ἀγρίου ἠὲ λέοντος<br/>ἅπτηται κατόπισθε ποσὶν ταχέεσσι διώκων<br/>ἰσχία τε γλουτούς τε, ἑλισσόμενόν τε δοκεύει,<br/>ὣς Ἕκτωρ ὤπαζε κάρη κομόωντας Ἀχαιούς,<br/>αἰὲν ἀποκτείνων τὸν ὀπίστατον: οἳ δὲ φέβοντο.<br/>αὐτὰρ ἐπεὶ διά τε σκόλοπας καὶ τάφρον ἔβησαν<br/>φεύγοντες, πολλοὶ δὲ δάμεν Τρώων ὑπὸ χερσίν,<br/>οἳ μὲν δὴ παρὰ νηυσὶν ἐρητύοντο μένοντες,<br/>ἀλλήλοισί τε κεκλόμενοι καὶ πᾶσι θεοῖσι<br/>χεῖρας ἀνίσχοντες μεγάλ' εὐχετόωντο ἕκαστος:<br/>Ἕκτωρ δ' ἀμφιπεριστρώφα καλλίτριχας ἵππους<br/>Γοργοῦς ὄμματ' ἔχων ἠδὲ βροτολοιγοῦ Ἄρηος.</rtc></ruby><ruby><rtc lang="grc" translate="no">τοὺς δὲ ἰδοῦσ' ἐλέησε θεὰ λευκώλενος Ἥρη,<br/>αἶψα δ' Ἀθηναίην ἔπεα πτερόεντα προσηύδα:<br/>ὢ πόποι αἰγιόχοιο Διὸς τέκος οὐκέτι νῶϊ<br/>ὀλλυμένων Δαναῶν κεκαδησόμεθ' ὑστάτιόν περ;<br/>οἵ κεν δὴ κακὸν οἶτον ἀναπλήσαντες ὄλωνται<br/>ἀνδρὸς ἑνὸς ῥιπῇ, ὃ δὲ μαίνεται οὐκέτ' ἀνεκτῶς<br/>Ἕκτωρ Πριαμίδης, καὶ δὴ κακὰ πολλὰ ἔοργε.</rtc></ruby><ruby><rtc lang="grc" translate="no">τὴν δ' αὖτε προσέειπε θεὰ γλαυκῶπις Ἀθήνη:<br/>καὶ λίην οὗτός γε μένος θυμόν τ' ὀλέσειε<br/>χερσὶν ὑπ' Ἀργείων φθίμενος ἐν πατρίδι γαίῃ:<br/>ἀλλὰ πατὴρ οὑμὸς φρεσὶ μαίνεται οὐκ ἀγαθῇσι<br/>σχέτλιος, αἰὲν ἀλιτρός, ἐμῶν μενέων ἀπερωεύς:<br/>οὐδέ τι τῶν μέμνηται, ὅ οἱ μάλα πολλάκις υἱὸν<br/>τειρόμενον σώεσκον ὑπ' Εὐρυσθῆος ἀέθλων.<br/>ἤτοι ὃ μὲν κλαίεσκε πρὸς οὐρανόν, αὐτὰρ ἐμὲ Ζεὺς<br/>τῷ ἐπαλεξήσουσαν ἀπ' οὐρανόθεν προί̈αλλεν.<br/>εἰ γὰρ ἐγὼ τάδε ᾔδε' ἐνὶ φρεσὶ πευκαλίμῃσιν<br/>εὖτέ μιν εἰς Ἀί̈δαο πυλάρταο προὔπεμψεν<br/>ἐξ Ἐρέβευς ἄξοντα κύνα στυγεροῦ Ἀί̈δαο,<br/>οὐκ ἂν ὑπεξέφυγε Στυγὸς ὕδατος αἰπὰ ῥέεθρα.<br/>νῦν δ' ἐμὲ μὲν στυγέει, Θέτιδος δ' ἐξήνυσε βουλάς,<br/>ἥ οἱ γούνατ' ἔκυσσε καὶ ἔλλαβε χειρὶ γενείου,<br/>λισσομένη τιμῆσαι Ἀχιλλῆα πτολίπορθον.<br/>ἔσται μὰν ὅτ' ἂν αὖτε φίλην γλαυκώπιδα εἴπῃ.<br/>ἀλλὰ σὰ μὲν νῦν νῶϊν ἐπέντυε μώνυχας ἵππους,<br/>ὄφρ' ἂν ἐγὼ καταδῦσα Διὸς δόμον αἰγιόχοιο<br/>τεύχεσιν ἐς πόλεμον θωρήξομαι, ὄφρα ἴδωμαι<br/>ἢ νῶϊ Πριάμοιο πάϊς κορυθαίολος Ἕκτωρ<br/>γηθήσει προφανέντε ἀνὰ πτολέμοιο γεφύρας,<br/>ἦ τις καὶ Τρώων κορέει κύνας ἠδ' οἰωνοὺς<br/>δημῷ καὶ σάρκεσσι, πεσὼν ἐπὶ νηυσὶν Ἀχαιῶν.<br/>ὣς ἔφατ', οὐδ' ἀπίθησε θεὰ λευκώλενος Ἥρη.<br/>ἣ μὲν ἐποιχομένη χρυσάμπυκας ἔντυεν ἵππους<br/>Ἥρη πρέσβα θεὰ θυγάτηρ μεγάλοιο Κρόνοιο:<br/>αὐτὰρ Ἀθηναίη κούρη Διὸς αἰγιόχοιο<br/>πέπλον μὲν κατέχευεν ἑανὸν πατρὸς ἐπ' οὔδει<br/>ποικίλον, ὅν ῥ' αὐτὴ ποιήσατο καὶ κάμε χερσίν,<br/>ἣ δὲ χιτῶν' ἐνδῦσα Διὸς νεφεληγερέταο<br/>τεύχεσιν ἐς πόλεμον θωρήσσετο δακρυόεντα.<br/>ἐς δ' ὄχεα φλόγεα ποσὶ βήσετο, λάζετο δ' ἔγχος<br/>βριθὺ μέγα στιβαρόν, τῷ δάμνησι στίχας ἀνδρῶν<br/>ἡρώων, τοῖσίν τε κοτέσσεται ὀβριμοπάτρη.<br/>Ἥρη δὲ μάστιγι θοῶς ἐπεμαίετ' ἄρ' ἵππους:<br/>αὐτόμαται δὲ πύλαι μύκον οὐρανοῦ ἃς ἔχον Ὧραι,<br/>τῇς ἐπιτέτραπται μέγας οὐρανὸς Οὔλυμπός τε<br/>ἠμὲν ἀνακλῖναι πυκινὸν νέφος ἠδ' ἐπιθεῖναι.<br/>τῇ ῥα δι' αὐτάων κεντρηνεκέας ἔχον ἵππους.</rtc></ruby><ruby><rtc lang="grc" translate="no">Ζεὺς δὲ πατὴρ Ἴδηθεν ἐπεὶ ἴδε χώσατ' ἄρ' αἰνῶς,<br/>Ἶριν δ' ὄτρυνε χρυσόπτερον ἀγγελέουσαν:<br/>βάσκ' ἴθι Ἶρι ταχεῖα, πάλιν τρέπε μηδ' ἔα ἄντην<br/>ἔρχεσθ': οὐ γὰρ καλὰ συνοισόμεθα πτόλεμον δέ.<br/>ὧδε γὰρ ἐξερέω, τὸ δὲ καὶ τετελεσμένον ἔσται:<br/>γυιώσω μέν σφωϊν ὑφ' ἅρμασιν ὠκέας ἵππους,<br/>αὐτὰς δ' ἐκ δίφρου βαλέω κατά θ' ἅρματα ἄξω:<br/>οὐδέ κεν ἐς δεκάτους περιτελλομένους ἐνιαυτοὺς<br/>ἕλκε' ἀπαλθήσεσθον, ἅ κεν μάρπτῃσι κεραυνός:<br/>ὄφρα ἰδῇ γλαυκῶπις ὅτ' ἂν ᾧ πατρὶ μάχηται.<br/>Ἥρῃ δ' οὔ τι τόσον νεμεσίζομαι οὐδὲ χολοῦμαι:<br/>αἰεὶ γάρ μοι ἔωθεν ἐνικλᾶν ὅττί κεν εἴπω.</rtc></ruby><ruby><rtc lang="grc" translate="no">ὣς ἔφατ', ὦρτο δὲ Ἶρις ἀελλόπος ἀγγελέουσα,<br/>βῆ δ' ἐξ Ἰδαίων ὀρέων ἐς μακρὸν Ὄλυμπον.<br/>πρώτῃσιν δὲ πύλῃσι πολυπτύχου Οὐλύμποιο<br/>ἀντομένη κατέρυκε, Διὸς δέ σφ' ἔννεπε μῦθον:<br/>πῇ μέματον; τί σφῶϊν ἐνὶ φρεσὶ μαίνεται ἦτορ;<br/>οὐκ ἐάᾳ Κρονίδης ἐπαμυνέμεν Ἀργείοισιν.<br/>ὧδε γὰρ ἠπείλησε Κρόνου πάϊς, ᾗ τελέει περ,<br/>γυιώσειν μὲν σφῶϊν ὑφ' ἅρμασιν ὠκέας ἵππους,<br/>αὐτὰς δ' ἐκ δίφρου βαλέειν κατά θ' ἅρματα ἄξειν:<br/>οὐδέ κεν ἐς δεκάτους περιτελλομένους ἐνιαυτοὺς<br/>ἕλκε' ἀπαλθήσεσθον, ἅ κεν μάρπτῃσι κεραυνός:<br/>ὄφρα ἰδῇς γλαυκῶπι ὅτ' ἂν σῷ πατρὶ μάχηαι.<br/>Ἥρῃ δ' οὔ τι τόσον νεμεσίζεται οὐδὲ χολοῦται:<br/>αἰεὶ γάρ οἱ ἔωθεν ἐνικλᾶν ὅττι κεν εἴπῃ:<br/>ἀλλὰ σύ γ' αἰνοτάτη κύον ἀδεὲς εἰ ἐτεόν γε<br/>τολμήσεις Διὸς ἄντα πελώριον ἔγχος ἀεῖραι.</rtc></ruby><ruby><rtc lang="grc" translate="no">ἣ μὲν ἄρ' ὣς εἰποῦσ' ἀπέβη πόδας ὠκέα Ἶρις,<br/>αὐτὰρ Ἀθηναίην Ἥρη πρὸς μῦθον ἔειπεν:<br/>ὢ πόποι αἰγιόχοιο Διὸς τέκος, οὐκέτ' ἔγωγε<br/>νῶϊ ἐῶ Διὸς ἄντα βροτῶν ἕνεκα πτολεμίζειν:<br/>τῶν ἄλλος μὲν ἀποφθίσθω, ἄλλος δὲ βιώτω,<br/>ὅς κε τύχῃ: κεῖνος δὲ τὰ ἃ φρονέων ἐνὶ θυμῷ<br/>Τρωσί τε καὶ Δαναοῖσι δικαζέτω, ὡς ἐπιεικές.</rtc></ruby><ruby><rtc lang="grc" translate="no">ὣς ἄρα φωνήσασα πάλιν τρέπε μώνυχας ἵππους:<br/>τῇσιν δ' Ὧραι μὲν λῦσαν καλλίτριχας ἵππους,<br/>καὶ τοὺς μὲν κατέδησαν ἐπ' ἀμβροσίῃσι κάπῃσιν,<br/>ἅρματα δ' ἔκλιναν πρὸς ἐνώπια παμφανόωντα:<br/>αὐταὶ δὲ χρυσέοισιν ἐπὶ κλισμοῖσι κάθιζον<br/>μίγδ' ἄλλοισι θεοῖσι, φίλον τετιημέναι ἦτορ.</rtc></ruby><ruby><rtc lang="grc" translate="no">Ζεὺς δὲ πατὴρ Ἴδηθεν ἐύ̈τροχον ἅρμα καὶ ἵππους<br/>Οὔλυμπον δὲ δίωκε, θεῶν δ' ἐξίκετο θώκους.<br/>τῷ δὲ καὶ ἵππους μὲν λῦσε κλυτὸς ἐννοσίγαιος,<br/>ἅρματα δ' ἂμ βωμοῖσι τίθει κατὰ λῖτα πετάσσας:<br/>αὐτὸς δὲ χρύσειον ἐπὶ θρόνον εὐρύοπα Ζεὺς<br/>ἕζετο, τῷ δ' ὑπὸ ποσσὶ μέγας πελεμίζετ' Ὄλυμπος.<br/>αἳ δ' οἶαι Διὸς ἀμφὶς Ἀθηναίη τε καὶ Ἥρη<br/>ἥσθην, οὐδέ τί μιν προσεφώνεον οὐδ' ἐρέοντο:<br/>αὐτὰρ ὃ ἔγνω ᾗσιν ἐνὶ φρεσὶ φώνησέν τε:<br/>τίφθ' οὕτω τετίησθον Ἀθηναίη τε καὶ Ἥρη;<br/>οὐ μέν θην κάμετόν γε μάχῃ ἔνι κυδιανείρῃ<br/>ὀλλῦσαι Τρῶας, τοῖσιν κότον αἰνὸν ἔθεσθε.<br/>πάντως, οἷον ἐμόν γε μένος καὶ χεῖρες ἄαπτοι,<br/>οὐκ ἄν με τρέψειαν ὅσοι θεοί εἰσ' ἐν Ὀλύμπῳ.<br/>σφῶϊν δὲ πρίν περ τρόμος ἔλλαβε φαίδιμα γυῖα<br/>πρὶν πόλεμόν τε ἰδεῖν πολέμοιό τε μέρμερα ἔργα.<br/>ὧδε γὰρ ἐξερέω, τὸ δέ κεν τετελεσμένον ἦεν:<br/>οὐκ ἂν ἐφ' ὑμετέρων ὀχέων πληγέντε κεραυνῷ<br/>ἂψ ἐς Ὄλυμπον ἵκεσθον, ἵν' ἀθανάτων ἕδος ἐστίν.</rtc></ruby><ruby><rtc lang="grc" translate="no">ὣς ἔφαθ', αἳ δ' ἐπέμυξαν Ἀθηναίη τε καὶ Ἥρη:<br/>πλησίαι αἵ γ' ἥσθην, κακὰ δὲ Τρώεσσι μεδέσθην.<br/>ἤτοι Ἀθηναίη ἀκέων ἦν οὐδέ τι εἶπε<br/>σκυζομένη Διὶ πατρί, χόλος δέ μιν ἄγριος ᾕρει:<br/>Ἥρῃ δ' οὐκ ἔχαδε στῆθος χόλον, ἀλλὰ προσηύδα:<br/>αἰνότατε Κρονίδη ποῖον τὸν μῦθον ἔειπες.<br/>εὖ νυ καὶ ἡμεῖς ἴδμεν ὅ τοι σθένος οὐκ ἀλαπαδνόν:<br/>ἀλλ' ἔμπης Δαναῶν ὀλοφυρόμεθ' αἰχμητάων,<br/>οἵ κεν δὴ κακὸν οἶτον ἀναπλήσαντες ὄλωνται.<br/>ἀλλ' ἤτοι πολέμου μὲν ἀφεξόμεθ', εἰ σὺ κελεύεις:<br/>βουλὴν δ' Ἀργείοις ὑποθησόμεθ' ἥ τις ὀνήσει,<br/>ὡς μὴ πάντες ὄλωνται ὀδυσσαμένοιο τεοῖο.<br/>τὴν δ' ἀπαμειβόμενος προσέφη νεφεληγερέτα Ζεύς:<br/>ἠοῦς δὴ καὶ μᾶλλον ὑπερμενέα Κρονίωνα<br/>ὄψεαι, αἴ κ' ἐθέλῃσθα, βοῶπις πότνια Ἥρη<br/>ὀλλύντ' Ἀργείων πουλὺν στρατὸν αἰχμητάων:<br/>οὐ γὰρ πρὶν πολέμου ἀποπαύσεται ὄβριμος Ἕκτωρ<br/>πρὶν ὄρθαι παρὰ ναῦφι ποδώκεα Πηλεί̈ωνα,<br/>ἤματι τῷ ὅτ' ἂν οἳ μὲν ἐπὶ πρύμνῃσι μάχωνται<br/>στείνει ἐν αἰνοτάτῳ περὶ Πατρόκλοιο θανόντος:<br/>ὣς γὰρ θέσφατόν ἐστι: σέθεν δ' ἐγὼ οὐκ ἀλεγίζω<br/>χωομένης, οὐδ' εἴ κε τὰ νείατα πείραθ' ἵκηαι<br/>γαίης καὶ πόντοιο, ἵν' Ἰάπετός τε Κρόνος τε<br/>ἥμενοι οὔτ' αὐγῇς Ὑπερίονος Ἠελίοιο<br/>τέρποντ' οὔτ' ἀνέμοισι, βαθὺς δέ τε Τάρταρος ἀμφίς:<br/>οὐδ' ἢν ἔνθ' ἀφίκηαι ἀλωμένη, οὔ σευ ἔγωγε<br/>σκυζομένης ἀλέγω, ἐπεὶ οὐ σέο κύντερον ἄλλο.</rtc></ruby><ruby><rtc lang="grc" translate="no">ὣς φάτο, τὸν δ' οὔ τι προσέφη λευκώλενος Ἥρη.<br/>ἐν δ' ἔπεσ' Ὠκεανῷ λαμπρὸν φάος ἠελίοιο<br/>ἕλκον νύκτα μέλαιναν ἐπὶ ζείδωρον ἄρουραν.<br/>Τρωσὶν μέν ῥ' ἀέκουσιν ἔδυ φάος, αὐτὰρ Ἀχαιοῖς<br/>ἀσπασίη τρίλλιστος ἐπήλυθε νὺξ ἐρεβεννή.</rtc></ruby><ruby><rtc lang="grc" translate="no">Τρώων αὖτ' ἀγορὴν ποιήσατο φαίδιμος Ἕκτωρ<br/>νόσφι νεῶν ἀγαγὼν ποταμῷ ἔπι δινήεντι,<br/>ἐν καθαρῷ ὅθι δὴ νεκύων διεφαίνετο χῶρος.<br/>ἐξ ἵππων δ' ἀποβάντες ἐπὶ χθόνα μῦθον ἄκουον<br/>τόν ῥ' Ἕκτωρ ἀγόρευε Διὶ̈ φίλος: ἐν δ' ἄρα χειρὶ<br/>ἔγχος ἔχ' ἑνδεκάπηχυ: πάροιθε δὲ λάμπετο δουρὸς<br/>αἰχμὴ χαλκείη, περὶ δὲ χρύσεος θέε πόρκης,<br/>τῷ ὅ γ' ἐρεισάμενος ἔπεα Τρώεσσι μετηύδα:<br/>κέκλυτέ μευ Τρῶες καὶ Δάρδανοι ἠδ' ἐπίκουροι:<br/>νῦν ἐφάμην νῆάς τ' ὀλέσας καὶ πάντας Ἀχαιοὺς<br/>ἂψ ἀπονοστήσειν προτὶ Ἴλιον ἠνεμόεσσαν:<br/>ἀλλὰ πρὶν κνέφας ἦλθε, τὸ νῦν ἐσάωσε μάλιστα<br/>Ἀργείους καὶ νῆας ἐπὶ ῥηγμῖνι θαλάσσης.<br/>ἀλλ' ἤτοι νῦν μὲν πειθώμεθα νυκτὶ μελαίνῃ<br/>δόρπά τ' ἐφοπλισόμεσθα: ἀτὰρ καλλίτριχας ἵππους<br/>λύσαθ' ὑπὲξ ὀχέων, παρὰ δέ σφισι βάλλετ' ἐδωδήν:<br/>ἐκ πόλιος δ' ἄξεσθε βόας καὶ ἴφια μῆλα<br/>καρπαλίμως, οἶνον δὲ μελίφρονα οἰνίζεσθε<br/>σῖτόν τ' ἐκ μεγάρων, ἐπὶ δὲ ξύλα πολλὰ λέγεσθε,<br/>ὥς κεν παννύχιοι μέσφ' ἠοῦς ἠριγενείης<br/>καίωμεν πυρὰ πολλά, σέλας δ' εἰς οὐρανὸν ἵκῃ,<br/>μή πως καὶ διὰ νύκτα κάρη κομόωντες Ἀχαιοὶ<br/>φεύγειν ὁρμήσωνται ἐπ' εὐρέα νῶτα θαλάσσης.<br/>μὴ μὰν ἀσπουδί γε νεῶν ἐπιβαῖεν ἕκηλοι,<br/>ἀλλ' ὥς τις τούτων γε βέλος καὶ οἴκοθι πέσσῃ<br/>βλήμενος ἢ ἰῷ ἢ ἔγχεϊ ὀξυόεντι<br/>νηὸς ἐπιθρῴσκων, ἵνα τις στυγέῃσι καὶ ἄλλος<br/>Τρωσὶν ἐφ' ἱπποδάμοισι φέρειν πολύδακρυν Ἄρηα.<br/>κήρυκες δ' ἀνὰ ἄστυ Διὶ̈ φίλοι ἀγγελλόντων<br/>παῖδας πρωθήβας πολιοκροτάφους τε γέροντας<br/>λέξασθαι περὶ ἄστυ θεοδμήτων ἐπὶ πύργων:<br/>θηλύτεραι δὲ γυναῖκες ἐνὶ μεγάροισιν ἑκάστη<br/>πῦρ μέγα καιόντων: φυλακὴ δέ τις ἔμπεδος ἔστω<br/>μὴ λόχος εἰσέλθῃσι πόλιν λαῶν ἀπεόντων.<br/>ὧδ' ἔστω Τρῶες μεγαλήτορες ὡς ἀγορεύω:<br/>μῦθος δ' ὃς μὲν νῦν ὑγιὴς εἰρημένος ἔστω,<br/>τὸν δ' ἠοῦς Τρώεσσι μεθ' ἱπποδάμοις ἀγορεύσω.<br/>ἔλπομαι εὐχόμενος Διί τ' ἄλλοισίν τε θεοῖσιν<br/>ἐξελάαν ἐνθένδε κύνας κηρεσσιφορήτους,<br/>οὓς κῆρες φορέουσι μελαινάων ἐπὶ νηῶν.<br/>ἀλλ' ἤτοι ἐπὶ νυκτὶ φυλάξομεν ἡμέας αὐτούς,<br/>πρῶϊ δ' ὑπηοῖοι σὺν τεύχεσι θωρηχθέντες<br/>νηυσὶν ἔπι γλαφυρῇσιν ἐγείρομεν ὀξὺν Ἄρηα.<br/>εἴσομαι εἴ κέ μ' ὁ Τυδεί̈δης κρατερὸς Διομήδης<br/>πὰρ νηῶν πρὸς τεῖχος ἀπώσεται, ἤ κεν ἐγὼ τὸν<br/>χαλκῷ δῃώσας ἔναρα βροτόεντα φέρωμαι.<br/>αὔριον ἣν ἀρετὴν διαείσεται, εἴ κ' ἐμὸν ἔγχος<br/>μείνῃ ἐπερχόμενον: ἀλλ' ἐν πρώτοισιν ὀί̈ω<br/>κείσεται οὐτηθείς, πολέες δ' ἀμφ' αὐτὸν ἑταῖροι<br/>ἠελίου ἀνιόντος ἐς αὔριον: εἰ γὰρ ἐγὼν ὣς<br/>εἴην ἀθάνατος καὶ ἀγήρως ἤματα πάντα,<br/>τιοίμην δ' ὡς τίετ' Ἀθηναίη καὶ Ἀπόλλων,<br/>ὡς νῦν ἡμέρη ἥδε κακὸν φέρει Ἀργείοισιν.</rtc></ruby><ruby><rtc lang="grc" translate="no">ὣς Ἕκτωρ ἀγόρευ', ἐπὶ δὲ Τρῶες κελάδησαν.<br/>οἳ δ' ἵππους μὲν λῦσαν ὑπὸ ζυγοῦ ἱδρώοντας,<br/>δῆσαν δ' ἱμάντεσσι παρ' ἅρμασιν οἷσιν ἕκαστος:<br/>ἐκ πόλιος δ' ἄξοντο βόας καὶ ἴφια μῆλα<br/>καρπαλίμως, οἶνον δὲ μελίφρονα οἰνίζοντο,<br/>σῖτόν τ' ἐκ μεγάρων, ἐπὶ δὲ ξύλα πολλὰ λέγοντο.<br/>κνίσην δ' ἐκ πεδίου ἄνεμοι φέρον οὐρανὸν εἴσω.</rtc></ruby><ruby><rtc lang="grc" translate="no">οἳ δὲ μέγα φρονέοντες ἐπὶ πτολέμοιο γεφύρας<br/>εἴατο παννύχιοι, πυρὰ δέ σφισι καίετο πολλά.<br/>ὡς δ' ὅτ' ἐν οὐρανῷ ἄστρα φαεινὴν ἀμφὶ σελήνην<br/>φαίνετ' ἀριπρεπέα, ὅτε τ' ἔπλετο νήνεμος αἰθήρ:<br/>ἔκ τ' ἔφανεν πᾶσαι σκοπιαὶ καὶ πρώονες ἄκροι<br/>καὶ νάπαι: οὐρανόθεν δ' ἄρ' ὑπερράγη ἄσπετος αἰθήρ,<br/>πάντα δὲ εἴδεται ἄστρα, γέγηθε δέ τε φρένα ποιμήν:<br/>τόσσα μεσηγὺ νεῶν ἠδὲ Ξάνθοιο ῥοάων<br/>Τρώων καιόντων πυρὰ φαίνετο Ἰλιόθι πρό.<br/>χίλι' ἄρ' ἐν πεδίῳ πυρὰ καίετο, πὰρ δὲ ἑκάστῳ<br/>εἴατο πεντήκοντα σέλᾳ πυρὸς αἰθομένοιο.<br/>ἵπποι δὲ κρῖ λευκὸν ἐρεπτόμενοι καὶ ὀλύρας<br/>ἑσταότες παρ' ὄχεσφιν ἐύ̈θρονον Ἠῶ μίμνον.</rtc></ruby>