<h2>Book 05</h2><ruby><rtc lang="grc" translate="no">ἔνθ' αὖ Τυδεί̈δῃ Διομήδεϊ Παλλὰς Ἀθήνη<br/>δῶκε μένος καὶ θάρσος, ἵν' ἔκδηλος μετὰ πᾶσιν<br/>Ἀργείοισι γένοιτο ἰδὲ κλέος ἐσθλὸν ἄροιτο:<br/>δαῖέ οἱ ἐκ κόρυθός τε καὶ ἀσπίδος ἀκάματον πῦρ<br/>ἀστέρ' ὀπωρινῷ ἐναλίγκιον, ὅς τε μάλιστα<br/>λαμπρὸν παμφαίνῃσι λελουμένος ὠκεανοῖο:<br/>τοῖόν οἱ πῦρ δαῖεν ἀπὸ κρατός τε καὶ ὤμων,<br/>ὦρσε δέ μιν κατὰ μέσσον ὅθι πλεῖστοι κλονέοντο.</rtc></ruby><ruby><rtc lang="grc" translate="no">ἦν δέ τις ἐν Τρώεσσι Δάρης ἀφνειὸς ἀμύμων<br/>ἱρεὺς Ἡφαίστοιο: δύω δέ οἱ υἱέες ἤστην<br/>Φηγεὺς Ἰδαῖός τε μάχης εὖ εἰδότε πάσης.<br/>τώ οἱ ἀποκρινθέντε ἐναντίω ὁρμηθήτην:<br/>τὼ μὲν ἀφ' ἵπποιιν, ὃ δ' ἀπὸ χθονὸς ὄρνυτο πεζός.<br/>οἳ δ' ὅτε δὴ σχεδὸν ἦσαν ἐπ' ἀλλήλοισιν ἰόντες<br/>Φηγεύς ῥα πρότερος προί̈ει δολιχόσκιον ἔγχος:<br/>Τυδεί̈δεω δ' ὑπὲρ ὦμον ἀριστερὸν ἤλυθ' ἀκωκὴ<br/>ἔγχεος, οὐδ' ἔβαλ' αὐτόν: ὃ δ' ὕστερος ὄρνυτο χαλκῷ<br/>Τυδεί̈δης: τοῦ δ' οὐχ ἅλιον βέλος ἔκφυγε χειρός,<br/>ἀλλ' ἔβαλε στῆθος μεταμάζιον, ὦσε δ' ἀφ' ἵππων.<br/>Ἰδαῖος δ' ἀπόρουσε λιπὼν περικαλλέα δίφρον,<br/>οὐδ' ἔτλη περιβῆναι ἀδελφειοῦ κταμένοιο:<br/>οὐδὲ γὰρ οὐδέ κεν αὐτὸς ὑπέκφυγε κῆρα μέλαιναν,<br/>ἀλλ' Ἥφαιστος ἔρυτο, σάωσε δὲ νυκτὶ καλύψας,<br/>ὡς δή οἱ μὴ πάγχυ γέρων ἀκαχήμενος εἴη.<br/>ἵππους δ' ἐξελάσας μεγαθύμου Τυδέος υἱὸς<br/>δῶκεν ἑταίροισιν κατάγειν κοίλας ἐπὶ νῆας.<br/>Τρῶες δὲ μεγάθυμοι ἐπεὶ ἴδον υἷε Δάρητος<br/>τὸν μὲν ἀλευάμενον, τὸν δὲ κτάμενον παρ' ὄχεσφι,<br/>πᾶσιν ὀρίνθη θυμός: ἀτὰρ γλαυκῶπις Ἀθήνη<br/>χειρὸς ἑλοῦσ' ἐπέεσσι προσηύδα θοῦρον Ἄρηα:<br/>Ἆρες Ἄρες βροτολοιγὲ μιαιφόνε τειχεσιπλῆτα<br/>οὐκ ἂν δὴ Τρῶας μὲν ἐάσαιμεν καὶ Ἀχαιοὺς<br/>μάρνασθ', ὁπποτέροισι πατὴρ Ζεὺς κῦδος ὀρέξῃ,<br/>νῶϊ δὲ χαζώμεσθα, Διὸς δ' ἀλεώμεθα μῆνιν;</rtc></ruby><ruby><rtc lang="grc" translate="no">ὣς εἰποῦσα μάχης ἐξήγαγε θοῦρον Ἄρηα:<br/>τὸν μὲν ἔπειτα καθεῖσεν ἐπ' ἠϊόεντι Σκαμάνδρῳ,<br/>Τρῶας δ' ἔκλιναν Δαναοί: ἕλε δ' ἄνδρα ἕκαστος<br/>ἡγεμόνων: πρῶτος δὲ ἄναξ ἀνδρῶν Ἀγαμέμνων<br/>ἀρχὸν Ἁλιζώνων Ὀδίον μέγαν ἔκβαλε δίφρου:<br/>πρώτῳ γὰρ στρεφθέντι μεταφρένῳ ἐν δόρυ πῆξεν<br/>ὤμων μεσσηγύς, διὰ δὲ στήθεσφιν ἔλασσε,<br/>δούπησεν δὲ πεσών, ἀράβησε δὲ τεύχε' ἐπ' αὐτῷ.<br/>Ἰδομενεὺς δ' ἄρα Φαῖστον ἐνήρατο Μῄονος υἱὸν<br/>Βώρου, ὃς ἐκ Τάρνης ἐριβώλακος εἰληλούθει.<br/>τὸν μὲν ἄρ' Ἰδομενεὺς δουρικλυτὸς ἔγχεϊ μακρῷ<br/>νύξ' ἵππων ἐπιβησόμενον κατὰ δεξιὸν ὦμον:<br/>ἤριπε δ' ἐξ ὀχέων, στυγερὸς δ' ἄρα μιν σκότος εἷλε.</rtc></ruby><ruby><rtc lang="grc" translate="no">τὸν μὲν ἄρ' Ἰδομενῆος ἐσύλευον θεράποντες:<br/>υἱὸν δὲ Στροφίοιο Σκαμάνδριον αἵμονα θήρης<br/>Ἀτρεί̈δης Μενέλαος ἕλ' ἔγχεϊ ὀξυόεντι<br/>ἐσθλὸν θηρητῆρα: δίδαξε γὰρ Ἄρτεμις αὐτὴ<br/>βάλλειν ἄγρια πάντα, τά τε τρέφει οὔρεσιν ὕλη:<br/>ἀλλ' οὔ οἱ τότε γε χραῖσμ' Ἄρτεμις ἰοχέαιρα,<br/>οὐδὲ ἑκηβολίαι ᾗσιν τὸ πρίν γε κέκαστο:<br/>ἀλλά μιν Ἀτρεί̈δης δουρικλειτὸς Μενέλαος<br/>πρόσθεν ἕθεν φεύγοντα μετάφρενον οὔτασε δουρὶ<br/>ὤμων μεσσηγύς, διὰ δὲ στήθεσφιν ἔλασσεν,<br/>ἤριπε δὲ πρηνής, ἀράβησε δὲ τεύχε' ἐπ' αὐτῷ.</rtc></ruby><ruby><rtc lang="grc" translate="no">Μηριόνης δὲ Φέρεκλον ἐνήρατο, τέκτονος υἱὸν<br/>Ἁρμονίδεω, ὃς χερσὶν ἐπίστατο δαίδαλα πάντα<br/>τεύχειν: ἔξοχα γάρ μιν ἐφίλατο Παλλὰς Ἀθήνη:<br/>ὃς καὶ Ἀλεξάνδρῳ τεκτήνατο νῆας ἐί̈σας<br/>ἀρχεκάκους, αἳ πᾶσι κακὸν Τρώεσσι γένοντο<br/>οἷ τ' αὐτῷ, ἐπεὶ οὔ τι θεῶν ἐκ θέσφατα ᾔδη.<br/>τὸν μὲν Μηριόνης ὅτε δὴ κατέμαρπτε διώκων<br/>βεβλήκει γλουτὸν κατὰ δεξιόν: ἣ δὲ διαπρὸ<br/>ἀντικρὺ κατὰ κύστιν ὑπ' ὀστέον ἤλυθ' ἀκωκή:<br/>γνὺξ δ' ἔριπ' οἰμώξας, θάνατος δέ μιν ἀμφεκάλυψε.</rtc></ruby><ruby><rtc lang="grc" translate="no">Πήδαιον δ' ἄρ' ἔπεφνε Μέγης Ἀντήνορος υἱὸν<br/>ὅς ῥα νόθος μὲν ἔην, πύκα δ' ἔτρεφε δῖα Θεανὼ<br/>ἶσα φίλοισι τέκεσσι χαριζομένη πόσεϊ ᾧ.<br/>τὸν μὲν Φυλεί̈δης δουρὶ κλυτὸς ἐγγύθεν ἐλθὼν<br/>βεβλήκει κεφαλῆς κατὰ ἰνίον ὀξέϊ δουρί:<br/>ἀντικρὺ δ' ἀν' ὀδόντας ὑπὸ γλῶσσαν τάμε χαλκός:<br/>ἤριπε δ' ἐν κονίῃ, ψυχρὸν δ' ἕλε χαλκὸν ὀδοῦσιν.</rtc></ruby><ruby><rtc lang="grc" translate="no">Εὐρύπυλος δ' Εὐαιμονίδης Ὑψήνορα δῖον<br/>υἱὸν ὑπερθύμου Δολοπίονος, ὅς ῥα Σκαμάνδρου<br/>ἀρητὴρ ἐτέτυκτο, θεὸς δ' ὣς τίετο δήμῳ,<br/>τὸν μὲν ἄρ' Εὐρύπυλος, Εὐαίμονος ἀγλαὸς υἱός,<br/>πρόσθεν ἕθεν φεύγοντα μεταδρομάδην ἔλασ' ὦμον<br/>φασγάνῳ ἀί̈ξας, ἀπὸ δ' ἔξεσε χεῖρα βαρεῖαν:<br/>αἱματόεσσα δὲ χεὶρ πεδίῳ πέσε: τὸν δὲ κατ' ὄσσε<br/>ἔλλαβε πορφύρεος θάνατος καὶ μοῖρα κραταιή.<br/>ὣς οἳ μὲν πονέοντο κατὰ κρατερὴν ὑσμίνην:<br/>Τυδεί̈δην δ' οὐκ ἂν γνοίης ποτέροισι μετείη<br/>ἠὲ μετὰ Τρώεσσιν ὁμιλέοι ἦ μετ' Ἀχαιοῖς.<br/>θῦνε γὰρ ἂμ πεδίον ποταμῷ πλήθοντι ἐοικὼς<br/>χειμάρρῳ, ὅς τ' ὦκα ῥέων ἐκέδασσε γεφύρας:<br/>τὸν δ' οὔτ' ἄρ τε γέφυραι ἐεργμέναι ἰσχανόωσιν,<br/>οὔτ' ἄρα ἕρκεα ἴσχει ἀλωάων ἐριθηλέων<br/>ἐλθόντ' ἐξαπίνης ὅτ' ἐπιβρίσῃ Διὸς ὄμβρος:<br/>πολλὰ δ' ὑπ' αὐτοῦ ἔργα κατήριπε κάλ' αἰζηῶν:<br/>ὣς ὑπὸ Τυδεί̈δῃ πυκιναὶ κλονέοντο φάλαγγες<br/>Τρώων, οὐδ' ἄρα μιν μίμνον πολέες περ ἐόντες.</rtc></ruby><ruby><rtc lang="grc" translate="no">τὸν δ' ὡς οὖν ἐνόησε Λυκάονος ἀγλαὸς υἱὸς<br/>θύνοντ' ἂμ πεδίον πρὸ ἕθεν κλονέοντα φάλαγγας,<br/>αἶψ' ἐπὶ Τυδεί̈δῃ ἐτιταίνετο καμπύλα τόξα,<br/>καὶ βάλ' ἐπαί̈σσοντα τυχὼν κατὰ δεξιὸν ὦμον<br/>θώρηκος γύαλον: διὰ δ' ἔπτατο πικρὸς ὀϊστός,<br/>ἀντικρὺ δὲ διέσχε, παλάσσετο δ' αἵματι θώρηξ.<br/>τῷ δ' ἐπὶ μακρὸν ἄϋσε Λυκάονος ἀγλαὸς υἱός:<br/>ὄρνυσθε Τρῶες μεγάθυμοι κέντορες ἵππων:<br/>βέβληται γὰρ ἄριστος Ἀχαιῶν, οὐδέ ἕ φημι<br/>δήθ' ἀνσχήσεσθαι κρατερὸν βέλος, εἰ ἐτεόν με<br/>ὦρσεν ἄναξ Διὸς υἱὸς ἀπορνύμενον Λυκίηθεν.</rtc></ruby><ruby><rtc lang="grc" translate="no">ὣς ἔφατ' εὐχόμενος: τὸν δ' οὐ βέλος ὠκὺ δάμασσεν,<br/>ἀλλ' ἀναχωρήσας πρόσθ' ἵπποιιν καὶ ὄχεσφιν<br/>ἔστη, καὶ Σθένελον προσέφη Καπανήϊον υἱόν:<br/>ὄρσο πέπον Καπανηϊάδη, καταβήσεο δίφρου,<br/>ὄφρά μοι ἐξ ὤμοιο ἐρύσσῃς πικρὸν ὀϊστόν.</rtc></ruby><ruby><rtc lang="grc" translate="no">ὣς ἄρ' ἔφη, Σθένελος δὲ καθ' ἵππων ἆλτο χαμᾶζε,<br/>πὰρ δὲ στὰς βέλος ὠκὺ διαμπερὲς ἐξέρυσ' ὤμου:<br/>αἷμα δ' ἀνηκόντιζε διὰ στρεπτοῖο χιτῶνος.<br/>δὴ τότ' ἔπειτ' ἠρᾶτο βοὴν ἀγαθὸς Διομήδης:<br/>κλῦθί μευ αἰγιόχοιο Διὸς τέκος Ἀτρυτώνη,<br/>εἴ ποτέ μοι καὶ πατρὶ φίλα φρονέουσα παρέστης<br/>δηί̈ῳ ἐν πολέμῳ, νῦν αὖτ' ἐμὲ φῖλαι Ἀθήνη:<br/>δὸς δέ τέ μ' ἄνδρα ἑλεῖν καὶ ἐς ὁρμὴν ἔγχεος ἐλθεῖν<br/>ὅς μ' ἔβαλε φθάμενος καὶ ἐπεύχεται, οὐδέ μέ φησι<br/>δηρὸν ἔτ' ὄψεσθαι λαμπρὸν φάος ἠελίοιο.<br/>ὣς ἔφατ' εὐχόμενος: τοῦ δ' ἔκλυε Παλλὰς Ἀθήνη,<br/>γυῖα δ' ἔθηκεν ἐλαφρά, πόδας καὶ χεῖρας ὕπερθεν:<br/>ἀγχοῦ δ' ἱσταμένη ἔπεα πτερόεντα προσηύδα:<br/>θαρσῶν νῦν Διόμηδες ἐπὶ Τρώεσσι μάχεσθαι:<br/>ἐν γάρ τοι στήθεσσι μένος πατρώϊον ἧκα<br/>ἄτρομον, οἷον ἔχεσκε σακέσπαλος ἱππότα Τυδεύς:<br/>ἀχλὺν δ' αὖ τοι ἀπ' ὀφθαλμῶν ἕλον ἣ πρὶν ἐπῆεν,<br/>ὄφρ' εὖ γιγνώσκῃς ἠμὲν θεὸν ἠδὲ καὶ ἄνδρα.<br/>τὼ νῦν αἴ κε θεὸς πειρώμενος ἐνθάδ' ἵκηται<br/>μή τι σύ γ' ἀθανάτοισι θεοῖς ἀντικρὺ μάχεσθαι<br/>τοῖς ἄλλοις: ἀτὰρ εἴ κε Διὸς θυγάτηρ Ἀφροδίτη<br/>ἔλθῃσ' ἐς πόλεμον, τήν γ' οὐτάμεν ὀξέϊ χαλκῷ.</rtc></ruby><ruby><rtc lang="grc" translate="no">ἣ μὲν ἄρ' ὣς εἰποῦσ' ἀπέβη γλαυκῶπις Ἀθήνη,<br/>Τυδεί̈δης δ' ἐξαῦτις ἰὼν προμάχοισιν ἐμίχθη<br/>καὶ πρίν περ θυμῷ μεμαὼς Τρώεσσι μάχεσθαι:<br/>δὴ τότε μιν τρὶς τόσσον ἕλεν μένος ὥς τε λέοντα<br/>ὅν ῥά τε ποιμὴν ἀγρῷ ἐπ' εἰροπόκοις ὀί̈εσσι<br/>χραύσῃ μέν τ' αὐλῆς ὑπεράλμενον οὐδὲ δαμάσσῃ:<br/>τοῦ μέν τε σθένος ὦρσεν, ἔπειτα δέ τ' οὐ προσαμύνει,<br/>ἀλλὰ κατὰ σταθμοὺς δύεται, τὰ δ' ἐρῆμα φοβεῖται:<br/>αἳ μέν τ' ἀγχιστῖναι ἐπ' ἀλλήλῃσι κέχυνται,<br/>αὐτὰρ ὃ ἐμμεμαὼς βαθέης ἐξάλλεται αὐλῆς:<br/>ὣς μεμαὼς Τρώεσσι μίγη κρατερὸς Διομήδης.</rtc></ruby><ruby><rtc lang="grc" translate="no">ἔνθ' ἕλεν Ἀστύνοον καὶ Ὑπείρονα ποιμένα λαῶν,<br/>τὸν μὲν ὑπὲρ μαζοῖο βαλὼν χαλκήρεϊ δουρί,<br/>τὸν δ' ἕτερον ξίφεϊ μεγάλῳ κληῖ̈δα παρ' ὦμον<br/>πλῆξ', ἀπὸ δ' αὐχένος ὦμον ἐέργαθεν ἠδ' ἀπὸ νώτου.<br/>τοὺς μὲν ἔασ', ὃ δ' Ἄβαντα μετῴχετο καὶ Πολύειδον<br/>υἱέας Εὐρυδάμαντος ὀνειροπόλοιο γέροντος:<br/>τοῖς οὐκ ἐρχομένοις ὃ γέρων ἐκρίνατ' ὀνείρους,<br/>ἀλλά σφεας κρατερὸς Διομήδης ἐξενάριξε:<br/>βῆ δὲ μετὰ Ξάνθόν τε Θόωνά τε Φαίνοπος υἷε<br/>ἄμφω τηλυγέτω: ὃ δὲ τείρετο γήραϊ λυγρῷ,<br/>υἱὸν δ' οὐ τέκετ' ἄλλον ἐπὶ κτεάτεσσι λιπέσθαι.<br/>ἔνθ' ὅ γε τοὺς ἐνάριζε, φίλον δ' ἐξαίνυτο θυμὸν<br/>ἀμφοτέρω, πατέρι δὲ γόον καὶ κήδεα λυγρὰ<br/>λεῖπ', ἐπεὶ οὐ ζώοντε μάχης ἐκνοστήσαντε<br/>δέξατο: χηρωσταὶ δὲ διὰ κτῆσιν δατέοντο.<br/>ἔνθ' υἷας Πριάμοιο δύω λάβε Δαρδανίδαο<br/>εἰν ἑνὶ δίφρῳ ἐόντας Ἐχέμμονά τε Χρομίον τε.<br/>ὡς δὲ λέων ἐν βουσὶ θορὼν ἐξ αὐχένα ἄξῃ<br/>πόρτιος ἠὲ βοὸς ξύλοχον κάτα βοσκομενάων,<br/>ὣς τοὺς ἀμφοτέρους ἐξ ἵππων Τυδέος υἱὸς<br/>βῆσε κακῶς ἀέκοντας, ἔπειτα δὲ τεύχε' ἐσύλα:<br/>ἵππους δ' οἷς ἑτάροισι δίδου μετὰ νῆας ἐλαύνειν.</rtc></ruby><ruby><rtc lang="grc" translate="no">τὸν δ' ἴδεν Αἰνείας ἀλαπάζοντα στίχας ἀνδρῶν,<br/>βῆ δ' ἴμεν ἄν τε μάχην καὶ ἀνὰ κλόνον ἐγχειάων<br/>Πάνδαρον ἀντίθεον διζήμενος εἴ που ἐφεύροι:<br/>εὗρε Λυκάονος υἱὸν ἀμύμονά τε κρατερόν τε,<br/>στῆ δὲ πρόσθ' αὐτοῖο ἔπος τέ μιν ἀντίον ηὔδα:<br/>Πάνδαρε ποῦ τοι τόξον ἰδὲ πτερόεντες ὀϊστοὶ<br/>καὶ κλέος; ᾧ οὔ τίς τοι ἐρίζεται ἐνθάδε γ' ἀνήρ,<br/>οὐδέ τις ἐν Λυκίῃ σέο γ' εὔχεται εἶναι ἀμείνων.<br/>ἀλλ' ἄγε τῷδ' ἔφες ἀνδρὶ βέλος Διὶ χεῖρας ἀνασχὼν<br/>ὅς τις ὅδε κρατέει καὶ δὴ κακὰ πολλὰ ἔοργε<br/>Τρῶας, ἐπεὶ πολλῶν τε καὶ ἐσθλῶν γούνατ' ἔλυσεν:<br/>εἰ μή τις θεός ἐστι κοτεσσάμενος Τρώεσσιν<br/>ἱρῶν μηνίσας: χαλεπὴ δὲ θεοῦ ἔπι μῆνις.</rtc></ruby><ruby><rtc lang="grc" translate="no">τὸν δ' αὖτε προσέειπε Λυκάονος ἀγλαὸς υἱός:<br/>Αἰνεία Τρώων βουληφόρε χαλκοχιτώνων<br/>Τυδεί̈δῃ μιν ἔγωγε δαί̈φρονι πάντα ἐί̈σκω,<br/>ἀσπίδι γιγνώσκων αὐλώπιδί τε τρυφαλείῃ,<br/>ἵππους τ' εἰσορόων: σάφα δ' οὐκ οἶδ' εἰ θεός ἐστιν.<br/>εἰ δ' ὅ γ' ἀνὴρ ὅν φημι δαί̈φρων Τυδέος υἱὸς<br/>οὐχ ὅ γ' ἄνευθε θεοῦ τάδε μαίνεται, ἀλλά τις ἄγχι<br/>ἕστηκ' ἀθανάτων νεφέλῃ εἰλυμένος ὤμους,<br/>ὃς τούτου βέλος ὠκὺ κιχήμενον ἔτραπεν ἄλλῃ.<br/>ἤδη γάρ οἱ ἐφῆκα βέλος, καί μιν βάλον ὦμον<br/>δεξιὸν ἀντικρὺ διὰ θώρηκος γυάλοιο:<br/>καί μιν ἔγωγ' ἐφάμην Ἀϊδωνῆϊ προϊάψειν,<br/>ἔμπης δ' οὐκ ἐδάμασσα: θεός νύ τίς ἐστι κοτήεις.<br/>ἵπποι δ' οὐ παρέασι καὶ ἅρματα τῶν κ' ἐπιβαίην:<br/>ἀλλά που ἐν μεγάροισι Λυκάονος ἕνδεκα δίφροι<br/>καλοὶ πρωτοπαγεῖς νεοτευχέες: ἀμφὶ δὲ πέπλοι<br/>πέπτανται: παρὰ δέ σφιν ἑκάστῳ δίζυγες ἵπποι<br/>ἑστᾶσι κρῖ λευκὸν ἐρεπτόμενοι καὶ ὀλύρας.<br/>ἦ μέν μοι μάλα πολλὰ γέρων αἰχμητὰ Λυκάων<br/>ἐρχομένῳ ἐπέτελλε δόμοις ἔνι ποιητοῖσιν:<br/>ἵπποισίν μ' ἐκέλευε καὶ ἅρμασιν ἐμβεβαῶτα<br/>ἀρχεύειν Τρώεσσι κατὰ κρατερὰς ὑσμίνας:<br/>ἀλλ' ἐγὼ οὐ πιθόμην: ἦ τ' ἂν πολὺ κέρδιον ἦεν:<br/>ἵππων φειδόμενος, μή μοι δευοίατο φορβῆς<br/>ἀνδρῶν εἰλομένων εἰωθότες ἔδμεναι ἄδην.<br/>ὣς λίπον, αὐτὰρ πεζὸς ἐς Ἴλιον εἰλήλουθα<br/>τόξοισιν πίσυνος: τὰ δέ μ' οὐκ ἄρ' ἔμελλον ὀνήσειν.<br/>ἤδη γὰρ δοιοῖσιν ἀριστήεσσιν ἐφῆκα<br/>Τυδεί̈δῃ τε καὶ Ἀτρεί̈δῃ, ἐκ δ' ἀμφοτέροιιν<br/>ἀτρεκὲς αἷμ' ἔσσευα βαλών, ἤγειρα δὲ μᾶλλον.<br/>τώ ῥα κακῇ αἴσῃ ἀπὸ πασσάλου ἀγκύλα τόξα<br/>ἤματι τῷ ἑλόμην ὅτε Ἴλιον εἰς ἐρατεινὴν<br/>ἡγεόμην Τρώεσσι φέρων χάριν Ἕκτορι δίῳ.<br/>εἰ δέ κε νοστήσω καὶ ἐσόψομαι ὀφθαλμοῖσι<br/>πατρίδ' ἐμὴν ἄλοχόν τε καὶ ὑψερεφὲς μέγα δῶμα,<br/>αὐτίκ' ἔπειτ' ἀπ' ἐμεῖο κάρη τάμοι ἀλλότριος φὼς<br/>εἰ μὴ ἐγὼ τάδε τόξα φαεινῷ ἐν πυρὶ θείην<br/>χερσὶ διακλάσσας: ἀνεμώλια γάρ μοι ὀπηδεῖ.</rtc></ruby><ruby><rtc lang="grc" translate="no">τὸν δ' αὖτ' Αἰνείας Τρώων ἀγὸς ἀντίον ηὔδα:<br/>μὴ δ' οὕτως ἀγόρευε: πάρος δ' οὐκ ἔσσεται ἄλλως,<br/>πρίν γ' ἐπὶ νὼ τῷδ' ἀνδρὶ σὺν ἵπποισιν καὶ ὄχεσφιν<br/>ἀντιβίην ἐλθόντε σὺν ἔντεσι πειρηθῆναι.<br/>ἀλλ' ἄγ' ἐμῶν ὀχέων ἐπιβήσεο, ὄφρα ἴδηαι<br/>οἷοι Τρώϊοι ἵπποι ἐπιστάμενοι πεδίοιο<br/>κραιπνὰ μάλ' ἔνθα καὶ ἔνθα διωκέμεν ἠδὲ φέβεσθαι:<br/>τὼ καὶ νῶϊ πόλιν δὲ σαώσετον, εἴ περ ἂν αὖτε<br/>Ζεὺς ἐπὶ Τυδεί̈δῃ Διομήδεϊ κῦδος ὀρέξῃ.<br/>ἀλλ' ἄγε νῦν μάστιγα καὶ ἡνία σιγαλόεντα<br/>δέξαι, ἐγὼ δ' ἵππων ἀποβήσομαι ὄφρα μάχωμαι:<br/>ἠὲ σὺ τόνδε δέδεξο, μελήσουσιν δ' ἐμοὶ ἵπποι.</rtc></ruby><ruby><rtc lang="grc" translate="no">τὸν δ' αὖτε προσέειπε Λυκάονος ἀγλαὸς υἱός:<br/>Αἰνεία σὺ μὲν αὐτὸς ἔχ' ἡνία καὶ τεὼ ἵππω:<br/>μᾶλλον ὑφ' ἡνιόχῳ εἰωθότι καμπύλον ἅρμα<br/>οἴσετον, εἴ περ ἂν αὖτε φεβώμεθα Τυδέος υἱόν:<br/>μὴ τὼ μὲν δείσαντε ματήσετον, οὐδ' ἐθέλητον<br/>ἐκφερέμεν πολέμοιο τεὸν φθόγγον ποθέοντε,<br/>νῶϊ δ' ἐπαί̈ξας μεγαθύμου Τυδέος υἱὸς<br/>αὐτώ τε κτείνῃ καὶ ἐλάσσῃ μώνυχας ἵππους.<br/>ἀλλὰ σύ γ' αὐτὸς ἔλαυνε τέ' ἅρματα καὶ τεὼ ἵππω,<br/>τὸν δὲ δ' ἐγὼν ἐπιόντα δεδέξομαι ὀξέϊ δουρί.</rtc></ruby><ruby><rtc lang="grc" translate="no">ὣς ἄρα φωνήσαντες ἐς ἅρματα ποικίλα βάντες<br/>ἐμμεμαῶτ' ἐπὶ Τυδεί̈δῃ ἔχον ὠκέας ἵππους.<br/>τοὺς δὲ ἴδε Σθένελος Καπανήϊος ἀγλαὸς υἱός,<br/>αἶψα δὲ Τυδεί̈δην ἔπεα πτερόεντα προσηύδα:<br/>Τυδεί̈δη Διόμηδες ἐμῷ κεχαρισμένε θυμῷ,<br/>ἄνδρ' ὁρόω κρατερὼ ἐπὶ σοὶ μεμαῶτε μάχεσθαι<br/>ἶν' ἀπέλεθρον ἔχοντας: ὃ μὲν τόξων ἐὺ̈ εἰδὼς<br/>Πάνδαρος, υἱὸς δ' αὖτε Λυκάονος εὔχεται εἶναι:<br/>Αἰνείας δ' υἱὸς μὲν ἀμύμονος Ἀγχίσαο<br/>εὔχεται ἐκγεγάμεν, μήτηρ δέ οἵ ἐστ' Ἀφροδίτη.<br/>ἀλλ' ἄγε δὴ χαζώμεθ' ἐφ' ἵππων, μηδέ μοι οὕτω<br/>θῦνε διὰ προμάχων, μή πως φίλον ἦτορ ὀλέσσῃς.</rtc></ruby><ruby><rtc lang="grc" translate="no">τὸν δ' ἄρ' ὑπόδρα ἰδὼν προσέφη κρατερὸς Διομήδης:<br/>μή τι φόβον δ' ἀγόρευ', ἐπεὶ οὐδὲ σὲ πεισέμεν οἴω.<br/>οὐ γάρ μοι γενναῖον ἀλυσκάζοντι μάχεσθαι<br/>οὐδὲ καταπτώσσειν: ἔτι μοι μένος ἔμπεδόν ἐστιν:<br/>ὀκνείω δ' ἵππων ἐπιβαινέμεν, ἀλλὰ καὶ αὔτως<br/>ἀντίον εἶμ' αὐτῶν: τρεῖν μ' οὐκ ἐᾷ Παλλὰς Ἀθήνη.<br/>τούτω δ' οὐ πάλιν αὖτις ἀποίσετον ὠκέες ἵπποι<br/>ἄμφω ἀφ' ἡμείων, εἴ γ' οὖν ἕτερός γε φύγῃσιν.<br/>ἄλλο δέ τοι ἐρέω, σὺ δ' ἐνὶ φρεσὶ βάλλεο σῇσιν:<br/>αἴ κέν μοι πολύβουλος Ἀθήνη κῦδος ὀρέξῃ<br/>ἀμφοτέρω κτεῖναι, σὺ δὲ τούσδε μὲν ὠκέας ἵππους<br/>αὐτοῦ ἐρυκακέειν ἐξ ἄντυγος ἡνία τείνας,<br/>Αἰνείαο δ' ἐπαί̈ξαι μεμνημένος ἵππων,<br/>ἐκ δ' ἐλάσαι Τρώων μετ' ἐϋκνήμιδας Ἀχαιούς.<br/>τῆς γάρ τοι γενεῆς ἧς Τρωί̈ περ εὐρύοπα Ζεὺς<br/>δῶχ' υἷος ποινὴν Γανυμήδεος, οὕνεκ' ἄριστοι<br/>ἵππων ὅσσοι ἔασιν ὑπ' ἠῶ τ' ἠέλιόν τε,<br/>τῆς γενεῆς ἔκλεψεν ἄναξ ἀνδρῶν Ἀγχίσης<br/>λάθρῃ Λαομέδοντος ὑποσχὼν θήλεας ἵππους:<br/>τῶν οἱ ἓξ ἐγένοντο ἐνὶ μεγάροισι γενέθλη.<br/>τοὺς μὲν τέσσαρας αὐτὸς ἔχων ἀτίταλλ' ἐπὶ φάτνῃ,<br/>τὼ δὲ δύ' Αἰνείᾳ δῶκεν μήστωρε φόβοιο.<br/>εἰ τούτω κε λάβοιμεν, ἀροίμεθά κε κλέος ἐσθλόν.</rtc></ruby><ruby><rtc lang="grc" translate="no">ὣς οἳ μὲν τοιαῦτα πρὸς ἀλλήλους ἀγόρευον,<br/>τὼ δὲ τάχ' ἐγγύθεν ἦλθον ἐλαύνοντ' ὠκέας ἵππους.<br/>τὸν πρότερος προσέειπε Λυκάονος ἀγλαὸς υἱός:<br/>καρτερόθυμε δαί̈φρον ἀγαυοῦ Τυδέος υἱὲ<br/>ἦ μάλα σ' οὐ βέλος ὠκὺ δαμάσσατο πικρὸς ὀϊστός:<br/>νῦν αὖτ' ἐγχείῃ πειρήσομαι αἴ κε τύχωμι.</rtc></ruby><ruby><rtc lang="grc" translate="no">ἦ ῥα καὶ ἀμπεπαλὼν προί̈ει δολιχόσκιον ἔγχος<br/>καὶ βάλε Τυδεί̈δαο κατ' ἀσπίδα: τῆς δὲ διὰ πρὸ<br/>αἰχμὴ χαλκείη πταμένη θώρηκι πελάσθη:<br/>τῷ δ' ἐπὶ μακρὸν ἄϋσε Λυκάονος ἀγλαὸς υἱός:<br/>βέβληαι κενεῶνα διαμπερές, οὐδέ σ' ὀί̈ω<br/>δηρὸν ἔτ' ἀνσχήσεσθαι: ἐμοὶ δὲ μέγ' εὖχος ἔδωκας.</rtc></ruby><ruby><rtc lang="grc" translate="no">τὸν δ' οὐ ταρβήσας προσέφη κρατερὸς Διομήδης:<br/>ἤμβροτες οὐδ' ἔτυχες: ἀτὰρ οὐ μὲν σφῶί̈ γ' ὀί̈ω<br/>πρίν γ' ἀποπαύσεσθαι πρίν γ' ἢ ἕτερόν γε πεσόντα<br/>αἵματος ἆσαι Ἄρηα, ταλαύρινον πολεμιστήν.</rtc></ruby><ruby><rtc lang="grc" translate="no">ὣς φάμενος προέηκε: βέλος δ' ἴθυνεν Ἀθήνη<br/>ῥῖνα παρ' ὀφθαλμόν, λευκοὺς δ' ἐπέρησεν ὀδόντας.<br/>τοῦ δ' ἀπὸ μὲν γλῶσσαν πρυμνὴν τάμε χαλκὸς ἀτειρής,<br/>αἰχμὴ δ' ἐξελύθη παρὰ νείατον ἀνθερεῶνα:<br/>ἤριπε δ' ἐξ ὀχέων, ἀράβησε δὲ τεύχε' ἐπ' αὐτῷ<br/>αἰόλα παμφανόωντα, παρέτρεσσαν δέ οἱ ἵπποι<br/>ὠκύποδες: τοῦ δ' αὖθι λύθη ψυχή τε μένος τε.</rtc></ruby><ruby><rtc lang="grc" translate="no">Αἰνείας δ' ἀπόρουσε σὺν ἀσπίδι δουρί τε μακρῷ<br/>δείσας μή πώς οἱ ἐρυσαίατο νεκρὸν Ἀχαιοί.<br/>ἀμφὶ δ' ἄρ' αὐτῷ βαῖνε λέων ὣς ἀλκὶ πεποιθώς,<br/>πρόσθε δέ οἱ δόρυ τ' ἔσχε καὶ ἀσπίδα πάντοσ' ἐί̈σην,<br/>τὸν κτάμεναι μεμαὼς ὅς τις τοῦ γ' ἀντίος ἔλθοι<br/>σμερδαλέα ἰάχων: ὃ δὲ χερμάδιον λάβε χειρὶ<br/>Τυδεί̈δης μέγα ἔργον ὃ οὐ δύο γ' ἄνδρε φέροιεν,<br/>οἷοι νῦν βροτοί εἰσ': ὃ δέ μιν ῥέα πάλλε καὶ οἶος.<br/>τῷ βάλεν Αἰνείαο κατ' ἰσχίον ἔνθά τε μηρὸς<br/>ἰσχίῳ ἐνστρέφεται, κοτύλην δέ τέ μιν καλέουσι:<br/>θλάσσε δέ οἱ κοτύλην, πρὸς δ' ἄμφω ῥῆξε τένοντε:<br/>ὦσε δ' ἀπὸ ῥινὸν τρηχὺς λίθος: αὐτὰρ ὅ γ' ἥρως<br/>ἔστη γνὺξ ἐριπὼν καὶ ἐρείσατο χειρὶ παχείῃ<br/>γαίης: ἀμφὶ δὲ ὄσσε κελαινὴ νὺξ ἐκάλυψε.</rtc></ruby><ruby><rtc lang="grc" translate="no">καί νύ κεν ἔνθ' ἀπόλοιτο ἄναξ ἀνδρῶν Αἰνείας,<br/>εἰ μὴ ἄρ' ὀξὺ νόησε Διὸς θυγάτηρ Ἀφροδίτη<br/>μήτηρ, ἥ μιν ὑπ' Ἀγχίσῃ τέκε βουκολέοντι:<br/>ἀμφὶ δ' ἑὸν φίλον υἱὸν ἐχεύατο πήχεε λευκώ,<br/>πρόσθε δέ οἱ πέπλοιο φαεινοῦ πτύγμα κάλυψεν<br/>ἕρκος ἔμεν βελέων, μή τις Δαναῶν ταχυπώλων<br/>χαλκὸν ἐνὶ στήθεσσι βαλὼν ἐκ θυμὸν ἕλοιτο.</rtc></ruby><ruby><rtc lang="grc" translate="no">ἣ μὲν ἑὸν φίλον υἱὸν ὑπεξέφερεν πολέμοιο:<br/>οὐδ' υἱὸς Καπανῆος ἐλήθετο συνθεσιάων<br/>τάων ἃς ἐπέτελλε βοὴν ἀγαθὸς Διομήδης,<br/>ἀλλ' ὅ γε τοὺς μὲν ἑοὺς ἠρύκακε μώνυχας ἵππους<br/>νόσφιν ἀπὸ φλοίσβου ἐξ ἄντυγος ἡνία τείνας,<br/>Αἰνείαο δ' ἐπαί̈ξας καλλίτριχας ἵππους<br/>ἐξέλασε Τρώων μετ' ἐϋκνήμιδας Ἀχαιούς.<br/>δῶκε δὲ Δηϊπύλῳ ἑτάρῳ φίλῳ, ὃν περὶ πάσης<br/>τῖεν ὁμηλικίης ὅτι οἱ φρεσὶν ἄρτια ᾔδη,<br/>νηυσὶν ἔπι γλαφυρῇσιν ἐλαυνέμεν: αὐτὰρ ὅ γ' ἥρως<br/>ὧν ἵππων ἐπιβὰς ἔλαβ' ἡνία σιγαλόεντα,<br/>αἶψα δὲ Τυδεί̈δην μέθεπε κρατερώνυχας ἵππους<br/>ἐμμεμαώς: ὃ δὲ Κύπριν ἐπῴχετο νηλέϊ χαλκῷ<br/>γιγνώσκων ὅ τ' ἄναλκις ἔην θεός, οὐδὲ θεάων<br/>τάων αἵ τ' ἀνδρῶν πόλεμον κάτα κοιρανέουσιν,<br/>οὔτ' ἄρ' Ἀθηναίη οὔτε πτολίπορθος Ἐνυώ.<br/>ἀλλ' ὅτε δή ῥ' ἐκίχανε πολὺν καθ' ὅμιλον ὀπάζων,<br/>ἔνθ' ἐπορεξάμενος μεγαθύμου Τυδέος υἱὸς<br/>ἄκρην οὔτασε χεῖρα μετάλμενος ὀξέϊ δουρὶ<br/>ἀβληχρήν: εἶθαρ δὲ δόρυ χροὸς ἀντετόρησεν<br/>ἀμβροσίου διὰ πέπλου, ὅν οἱ Χάριτες κάμον αὐταί,<br/>πρυμνὸν ὕπερ θέναρος: ῥέε δ' ἄμβροτον αἷμα θεοῖο<br/>ἰχώρ, οἷός πέρ τε ῥέει μακάρεσσι θεοῖσιν:<br/>οὐ γὰρ σῖτον ἔδουσ', οὐ πίνουσ' αἴθοπα οἶνον,<br/>τοὔνεκ' ἀναίμονές εἰσι καὶ ἀθάνατοι καλέονται.<br/>ἣ δὲ μέγα ἰάχουσα ἀπὸ ἕο κάββαλεν υἱόν:<br/>καὶ τὸν μὲν μετὰ χερσὶν ἐρύσατο Φοῖβος Ἀπόλλων<br/>κυανέῃ νεφέλῃ, μή τις Δαναῶν ταχυπώλων<br/>χαλκὸν ἐνὶ στήθεσσι βαλὼν ἐκ θυμὸν ἕλοιτο:<br/>τῇ δ' ἐπὶ μακρὸν ἄϋσε βοὴν ἀγαθὸς Διομήδης:<br/>εἶκε Διὸς θύγατερ πολέμου καὶ δηϊοτῆτος:<br/>ἦ οὐχ ἅλις ὅττι γυναῖκας ἀνάλκιδας ἠπεροπεύεις;<br/>εἰ δὲ σύ γ' ἐς πόλεμον πωλήσεαι, ἦ τέ σ' ὀί̈ω<br/>ῥιγήσειν πόλεμόν γε καὶ εἴ χ' ἑτέρωθι πύθηαι.</rtc></ruby><ruby><rtc lang="grc" translate="no">ὣς ἔφαθ', ἣ δ' ἀλύουσ' ἀπεβήσετο, τείρετο δ' αἰνῶς:<br/>τὴν μὲν ἄρ' Ἶρις ἑλοῦσα ποδήνεμος ἔξαγ' ὁμίλου<br/>ἀχθομένην ὀδύνῃσι, μελαίνετο δὲ χρόα καλόν.<br/>εὗρεν ἔπειτα μάχης ἐπ' ἀριστερὰ θοῦρον Ἄρηα<br/>ἥμενον: ἠέρι δ' ἔγχος ἐκέκλιτο καὶ ταχέ' ἵππω:<br/>ἣ δὲ γνὺξ ἐριποῦσα κασιγνήτοιο φίλοιο<br/>πολλὰ λισσομένη χρυσάμπυκας ᾔτεεν ἵππους:<br/>φίλε κασίγνητε κόμισαί τέ με δός τέ μοι ἵππους,<br/>ὄφρ' ἐς Ὄλυμπον ἵκωμαι ἵν' ἀθανάτων ἕδος ἐστί.<br/>λίην ἄχθομαι ἕλκος ὅ με βροτὸς οὔτασεν ἀνὴρ<br/>Τυδεί̈δης, ὃς νῦν γε καὶ ἂν Διὶ πατρὶ μάχοιτο.<br/>ὣς φάτο, τῇ δ' ἄρ' Ἄρης δῶκε χρυσάμπυκας ἵππους:<br/>ἣ δ' ἐς δίφρον ἔβαινεν ἀκηχεμένη φίλον ἦτορ,<br/>πὰρ δέ οἱ Ἶρις ἔβαινε καὶ ἡνία λάζετο χερσί,<br/>μάστιξεν δ' ἐλάαν, τὼ δ' οὐκ ἀέκοντε πετέσθην.<br/>αἶψα δ' ἔπειθ' ἵκοντο θεῶν ἕδος αἰπὺν Ὄλυμπον:<br/>ἔνθ' ἵππους ἔστησε ποδήνεμος ὠκέα Ἶρις<br/>λύσασ' ἐξ ὀχέων, παρὰ δ' ἀμβρόσιον βάλεν εἶδαρ:<br/>ἣ δ' ἐν γούνασι πῖπτε Διώνης δῖ' Ἀφροδίτη<br/>μητρὸς ἑῆς: ἣ δ' ἀγκὰς ἐλάζετο θυγατέρα ἥν,<br/>χειρί τέ μιν κατέρεξεν ἔπος τ' ἔφατ' ἐκ τ' ὀνόμαζε:<br/>τίς νύ σε τοιάδ' ἔρεξε φίλον τέκος Οὐρανιώνων<br/>μαψιδίως, ὡς εἴ τι κακὸν ῥέζουσαν ἐνωπῇ;</rtc></ruby><ruby><rtc lang="grc" translate="no">τὴν δ' ἠμείβετ' ἔπειτα φιλομμειδὴς Ἀφροδίτη:<br/>οὖτά με Τυδέος υἱὸς ὑπέρθυμος Διομήδης,<br/>οὕνεκ' ἐγὼ φίλον υἱὸν ὑπεξέφερον πολέμοιο<br/>Αἰνείαν, ὃς ἐμοὶ πάντων πολὺ φίλτατός ἐστιν.<br/>οὐ γὰρ ἔτι Τρώων καὶ Ἀχαιῶν φύλοπις αἰνή,<br/>ἀλλ' ἤδη Δαναοί γε καὶ ἀθανάτοισι μάχονται.</rtc></ruby><ruby><rtc lang="grc" translate="no">τὴν δ' ἠμείβετ' ἔπειτα Διώνη, δῖα θεάων:<br/>τέτλαθι τέκνον ἐμόν, καὶ ἀνάσχεο κηδομένη περ:<br/>πολλοὶ γὰρ δὴ τλῆμεν Ὀλύμπια δώματ' ἔχοντες<br/>ἐξ ἀνδρῶν χαλέπ' ἄλγε' ἐπ' ἀλλήλοισι τιθέντες.<br/>τλῆ μὲν Ἄρης ὅτε μιν Ὦτος κρατερός τ' Ἐφιάλτης<br/>παῖδες Ἀλωῆος, δῆσαν κρατερῷ ἐνὶ δεσμῷ:<br/>χαλκέῳ δ' ἐν κεράμῳ δέδετο τρισκαίδεκα μῆνας:<br/>καί νύ κεν ἔνθ' ἀπόλοιτο Ἄρης ἆτος πολέμοιο,<br/>εἰ μὴ μητρυιὴ περικαλλὴς Ἠερίβοια<br/>Ἑρμέᾳ ἐξήγγειλεν: ὃ δ' ἐξέκλεψεν Ἄρηα<br/>ἤδη τειρόμενον, χαλεπὸς δέ ἑ δεσμὸς ἐδάμνα.<br/>τλῆ δ' Ἥρη, ὅτε μιν κρατερὸς πάϊς Ἀμφιτρύωνος<br/>δεξιτερὸν κατὰ μαζὸν ὀϊστῷ τριγλώχινι<br/>βεβλήκει: τότε καί μιν ἀνήκεστον λάβεν ἄλγος.<br/>τλῆ δ' Ἀί̈δης ἐν τοῖσι πελώριος ὠκὺν ὀϊστόν,<br/>εὖτέ μιν ωὐτὸς ἀνὴρ υἱὸς Διὸς αἰγιόχοιο<br/>ἐν Πύλῳ ἐν νεκύεσσι βαλὼν ὀδύνῃσιν ἔδωκεν:<br/>αὐτὰρ ὃ βῆ πρὸς δῶμα Διὸς καὶ μακρὸν Ὄλυμπον<br/>κῆρ ἀχέων ὀδύνῃσι πεπαρμένος: αὐτὰρ ὀϊστὸς<br/>ὤμῳ ἔνι στιβαρῷ ἠλήλατο, κῆδε δὲ θυμόν.<br/>τῷ δ' ἐπὶ Παιήων ὀδυνήφατα φάρμακα πάσσων<br/>ἠκέσατ': οὐ μὲν γάρ τι καταθνητός γε τέτυκτο.<br/>σχέτλιος ὀβριμοεργὸς ὃς οὐκ ὄθετ' αἴσυλα ῥέζων,<br/>ὃς τόξοισιν ἔκηδε θεοὺς οἳ Ὄλυμπον ἔχουσι.<br/>σοὶ δ' ἐπὶ τοῦτον ἀνῆκε θεὰ γλαυκῶπις Ἀθήνη:<br/>νήπιος, οὐδὲ τὸ οἶδε κατὰ φρένα Τυδέος υἱὸς<br/>ὅττι μάλ' οὐ δηναιὸς ὃς ἀθανάτοισι μάχηται,<br/>οὐδέ τί μιν παῖδες ποτὶ γούνασι παππάζουσιν<br/>ἐλθόντ' ἐκ πολέμοιο καὶ αἰνῆς δηϊοτῆτος.<br/>τὼ νῦν Τυδεί̈δης, εἰ καὶ μάλα καρτερός ἐστι,<br/>φραζέσθω μή τίς οἱ ἀμείνων σεῖο μάχηται,<br/>μὴ δὴν Αἰγιάλεια περίφρων Ἀδρηστίνη<br/>ἐξ ὕπνου γοόωσα φίλους οἰκῆας ἐγείρῃ<br/>κουρίδιον ποθέουσα πόσιν τὸν ἄριστον Ἀχαιῶν<br/>ἰφθίμη ἄλοχος Διομήδεος ἱπποδάμοιο.<br/>ἦ ῥα καὶ ἀμφοτέρῃσιν ἀπ' ἰχῶ χειρὸς ὀμόργνυ:<br/>ἄλθετο χείρ, ὀδύναι δὲ κατηπιόωντο βαρεῖαι.<br/>αἳ δ' αὖτ' εἰσορόωσαι Ἀθηναίη τε καὶ Ἥρη<br/>κερτομίοις ἐπέεσσι Δία Κρονίδην ἐρέθιζον.<br/>τοῖσι δὲ μύθων ἦρχε θεὰ γλαυκῶπις Ἀθήνη:<br/>Ζεῦ πάτερ ἦ ῥά τί μοι κεχολώσεαι ὅττι κεν εἴπω;<br/>ἦ μάλα δή τινα Κύπρις Ἀχαιϊάδων ἀνιεῖσα<br/>Τρωσὶν ἅμα σπέσθαι, τοὺς νῦν ἔκπαγλα φίλησε,<br/>τῶν τινα καρρέζουσα Ἀχαιϊάδων ἐϋπέπλων<br/>πρὸς χρυσῇ περόνῃ καταμύξατο χεῖρα ἀραιήν.</rtc></ruby><ruby><rtc lang="grc" translate="no">ὣς φάτο, μείδησεν δὲ πατὴρ ἀνδρῶν τε θεῶν τε,<br/>καί ῥα καλεσσάμενος προσέφη χρυσῆν Ἀφροδίτην:<br/>οὔ τοι τέκνον ἐμὸν δέδοται πολεμήϊα ἔργα,<br/>ἀλλὰ σύ γ' ἱμερόεντα μετέρχεο ἔργα γάμοιο,<br/>ταῦτα δ' Ἄρηϊ θοῷ καὶ Ἀθήνῃ πάντα μελήσει.</rtc></ruby><ruby><rtc lang="grc" translate="no">ὣς οἳ μὲν τοιαῦτα πρὸς ἀλλήλους ἀγόρευον,<br/>Αἰνείᾳ δ' ἐπόρουσε βοὴν ἀγαθὸς Διομήδης,<br/>γιγνώσκων ὅ οἱ αὐτὸς ὑπείρεχε χεῖρας Ἀπόλλων:<br/>ἀλλ' ὅ γ' ἄρ' οὐδὲ θεὸν μέγαν ἅζετο, ἵετο δ' αἰεὶ<br/>Αἰνείαν κτεῖναι καὶ ἀπὸ κλυτὰ τεύχεα δῦσαι.<br/>τρὶς μὲν ἔπειτ' ἐπόρουσε κατακτάμεναι μενεαίνων,<br/>τρὶς δέ οἱ ἐστυφέλιξε φαεινὴν ἀσπίδ' Ἀπόλλων:<br/>ἀλλ' ὅτε δὴ τὸ τέταρτον ἐπέσσυτο δαίμονι ἶσος,<br/>δεινὰ δ' ὁμοκλήσας προσέφη ἑκάεργος Ἀπόλλων:<br/>φράζεο Τυδεί̈δη καὶ χάζεο, μηδὲ θεοῖσιν<br/>ἶσ' ἔθελε φρονέειν, ἐπεὶ οὔ ποτε φῦλον ὁμοῖον<br/>ἀθανάτων τε θεῶν χαμαὶ ἐρχομένων τ' ἀνθρώπων.</rtc></ruby><ruby><rtc lang="grc" translate="no">ὣς φάτο, Τυδεί̈δης δ' ἀνεχάζετο τυτθὸν ὀπίσσω<br/>μῆνιν ἀλευάμενος ἑκατηβόλου Ἀπόλλωνος.<br/>Αἰνείαν δ' ἀπάτερθεν ὁμίλου θῆκεν Ἀπόλλων<br/>Περγάμῳ εἰν ἱερῇ, ὅθι οἱ νηός γε τέτυκτο.<br/>ἤτοι τὸν Λητώ τε καὶ Ἄρτεμις ἰοχέαιρα<br/>ἐν μεγάλῳ ἀδύτῳ ἀκέοντό τε κύδαινόν τε:<br/>αὐτὰρ ὃ εἴδωλον τεῦξ' ἀργυρότοξος Ἀπόλλων<br/>αὐτῷ τ' Αἰνείᾳ ἴκελον καὶ τεύχεσι τοῖον,<br/>ἀμφὶ δ' ἄρ' εἰδώλῳ Τρῶες καὶ δῖοι Ἀχαιοὶ<br/>δῄουν ἀλλήλων ἀμφὶ στήθεσσι βοείας<br/>ἀσπίδας εὐκύκλους λαισήϊά τε πτερόεντα.<br/>δὴ τότε θοῦρον Ἄρηα προσηύδα Φοῖβος Ἀπόλλων:<br/>Ἆρες Ἄρες βροτολοιγὲ μιαιφόνε τειχεσιπλῆτα,<br/>οὐκ ἂν δὴ τόνδ' ἄνδρα μάχης ἐρύσαιο μετελθὼν<br/>Τυδεί̈δην, ὃς νῦν γε καὶ ἂν Διὶ πατρὶ μάχοιτο;<br/>Κύπριδα μὲν πρῶτα σχεδὸν οὔτασε χεῖρ' ἐπὶ καρπῷ,<br/>αὐτὰρ ἔπειτ' αὐτῷ μοι ἐπέσσυτο δαίμονι ἶσος.</rtc></ruby><ruby><rtc lang="grc" translate="no">ὣς εἰπὼν αὐτὸς μὲν ἐφέζετο Περγάμῳ ἄκρῃ,<br/>Τρῳὰς δὲ στίχας οὖλος Ἄρης ὄτρυνε μετελθὼν<br/>εἰδόμενος Ἀκάμαντι θοῷ ἡγήτορι Θρῃκῶν:<br/>υἱάσι δὲ Πριάμοιο διοτρεφέεσσι κέλευεν:<br/>ὦ υἱεῖς Πριάμοιο διοτρεφέος βασιλῆος<br/>ἐς τί ἔτι κτείνεσθαι ἐάσετε λαὸν Ἀχαιοῖς;<br/>ἦ εἰς ὅ κεν ἀμφὶ πύλῃς εὖ ποιητῇσι μάχωνται;<br/>κεῖται ἀνὴρ ὃν ἶσον ἐτίομεν Ἕκτορι δίῳ<br/>Αἰνείας υἱὸς μεγαλήτορος Ἀγχίσαο:<br/>ἀλλ' ἄγετ' ἐκ φλοίσβοιο σαώσομεν ἐσθλὸν ἑταῖρον.</rtc></ruby><ruby><rtc lang="grc" translate="no">ὣς εἰπὼν ὄτρυνε μένος καὶ θυμὸν ἑκάστου.<br/>ἔνθ' αὖ Σαρπηδὼν μάλα νείκεσεν Ἕκτορα δῖον:<br/>Ἕκτορ πῇ δή τοι μένος οἴχεται ὃ πρὶν ἔχεσκες;<br/>φῆς που ἄτερ λαῶν πόλιν ἑξέμεν ἠδ' ἐπικούρων<br/>οἶος σὺν γαμβροῖσι κασιγνήτοισί τε σοῖσι.<br/>τῶν νῦν οὔ τιν' ἐγὼ ἰδέειν δύναμ' οὐδὲ νοῆσαι,<br/>ἀλλὰ καταπτώσσουσι κύνες ὣς ἀμφὶ λέοντα:<br/>ἡμεῖς δὲ μαχόμεσθ' οἵ πέρ τ' ἐπίκουροι ἔνειμεν.<br/>καὶ γὰρ ἐγὼν ἐπίκουρος ἐὼν μάλα τηλόθεν ἥκω:<br/>τηλοῦ γὰρ Λυκίη Ξάνθῳ ἔπι δινήεντι,<br/>ἔνθ' ἄλοχόν τε φίλην ἔλιπον καὶ νήπιον υἱόν,<br/>κὰδ δὲ κτήματα πολλά, τὰ ἔλδεται ὅς κ' ἐπιδευής.<br/>ἀλλὰ καὶ ὧς Λυκίους ὀτρύνω καὶ μέμον' αὐτὸς<br/>ἀνδρὶ μαχήσασθαι: ἀτὰρ οὔ τί μοι ἐνθάδε τοῖον<br/>οἷόν κ' ἠὲ φέροιεν Ἀχαιοὶ ἤ κεν ἄγοιεν:<br/>τύνη δ' ἕστηκας, ἀτὰρ οὐδ' ἄλλοισι κελεύεις<br/>λαοῖσιν μενέμεν καὶ ἀμυνέμεναι ὤρεσσι.<br/>μή πως ὡς ἀψῖσι λίνου ἁλόντε πανάγρου<br/>ἀνδράσι δυσμενέεσσιν ἕλωρ καὶ κύρμα γένησθε:<br/>οἳ δὲ τάχ' ἐκπέρσουσ' εὖ ναιομένην πόλιν ὑμήν.<br/>σοὶ δὲ χρὴ τάδε πάντα μέλειν νύκτάς τε καὶ ἦμαρ<br/>ἀρχοὺς λισσομένῳ τηλεκλειτῶν ἐπικούρων<br/>νωλεμέως ἐχέμεν, κρατερὴν δ' ἀποθέσθαι ἐνιπήν.<br/>ὣς φάτο Σαρπηδών, δάκε δὲ φρένας Ἕκτορι μῦθος:<br/>αὐτίκα δ' ἐξ ὀχέων σὺν τεύχεσιν ἆλτο χαμᾶζε,<br/>πάλλων δ' ὀξέα δοῦρα κατὰ στρατὸν ᾤχετο πάντῃ<br/>ὀτρύνων μαχέσασθαι, ἔγειρε δὲ φύλοπιν αἰνήν.<br/>οἳ δ' ἐλελίχθησαν καὶ ἐναντίοι ἔσταν Ἀχαιῶν:<br/>Ἀργεῖοι δ' ὑπέμειναν ἀολλέες οὐδὲ φόβηθεν.<br/>ὡς δ' ἄνεμος ἄχνας φορέει ἱερὰς κατ' ἀλωὰς<br/>ἀνδρῶν λικμώντων, ὅτε τε ξανθὴ Δημήτηρ<br/>κρίνῃ ἐπειγομένων ἀνέμων καρπόν τε καὶ ἄχνας,<br/>αἳ δ' ὑπολευκαίνονται ἀχυρμιαί: ὣς τότ' Ἀχαιοὶ<br/>λευκοὶ ὕπερθε γένοντο κονισάλῳ, ὅν ῥα δι' αὐτῶν<br/>οὐρανὸν ἐς πολύχαλκον ἐπέπληγον πόδες ἵππων<br/>ἂψ ἐπιμισγομένων: ὑπὸ δ' ἔστρεφον ἡνιοχῆες.<br/>οἳ δὲ μένος χειρῶν ἰθὺς φέρον: ἀμφὶ δὲ νύκτα<br/>θοῦρος Ἄρης ἐκάλυψε μάχῃ Τρώεσσιν ἀρήγων<br/>πάντοσ' ἐποιχόμενος: τοῦ δ' ἐκραίαινεν ἐφετμὰς<br/>Φοίβου Ἀπόλλωνος χρυσαόρου, ὅς μιν ἀνώγει<br/>Τρωσὶν θυμὸν ἐγεῖραι, ἐπεὶ ἴδε Παλλάδ' Ἀθήνην<br/>οἰχομένην: ἣ γάρ ῥα πέλεν Δαναοῖσιν ἀρηγών.<br/>αὐτὸς δ' Αἰνείαν μάλα πίονος ἐξ ἀδύτοιο<br/>ἧκε, καὶ ἐν στήθεσσι μένος βάλε ποιμένι λαῶν.<br/>Αἰνείας δ' ἑτάροισι μεθίστατο: τοὶ δὲ χάρησαν,<br/>ὡς εἶδον ζωόν τε καὶ ἀρτεμέα προσιόντα<br/>καὶ μένος ἐσθλὸν ἔχοντα: μετάλλησάν γε μὲν οὔ τι.<br/>οὐ γὰρ ἔα πόνος ἄλλος, ὃν ἀργυρότοξος ἔγειρεν<br/>Ἄρης τε βροτολοιγὸς Ἔρις τ' ἄμοτον μεμαυῖα.</rtc></ruby><ruby><rtc lang="grc" translate="no">τοὺς δ' Αἴαντε δύω καὶ Ὀδυσσεὺς καὶ Διομήδης<br/>ὄτρυνον Δαναοὺς πολεμιζέμεν: οἳ δὲ καὶ αὐτοὶ<br/>οὔτε βίας Τρώων ὑπεδείδισαν οὔτε ἰωκάς,<br/>ἀλλ' ἔμενον νεφέλῃσιν ἐοικότες ἅς τε Κρονίων<br/>νηνεμίης ἔστησεν ἐπ' ἀκροπόλοισιν ὄρεσσιν<br/>ἀτρέμας, ὄφρ' εὕδῃσι μένος Βορέαο καὶ ἄλλων<br/>ζαχρειῶν ἀνέμων, οἵ τε νέφεα σκιόεντα<br/>πνοιῇσιν λιγυρῇσι διασκιδνᾶσιν ἀέντες:<br/>ὣς Δαναοὶ Τρῶας μένον ἔμπεδον οὐδὲ φέβοντο.<br/>Ἀτρεί̈δης δ' ἀν' ὅμιλον ἐφοίτα πολλὰ κελεύων:<br/>ὦ φίλοι ἀνέρες ἔστε καὶ ἄλκιμον ἦτορ ἕλεσθε,<br/>ἀλλήλους τ' αἰδεῖσθε κατὰ κρατερὰς ὑσμίνας:<br/>αἰδομένων ἀνδρῶν πλέονες σόοι ἠὲ πέφανται:<br/>φευγόντων δ' οὔτ' ἂρ κλέος ὄρνυται οὔτε τις ἀλκή.</rtc></ruby><ruby><rtc lang="grc" translate="no">ἦ καὶ ἀκόντισε δουρὶ θοῶς, βάλε δὲ πρόμον ἄνδρα<br/>Αἰνείω ἕταρον μεγαθύμου Δηϊκόωντα<br/>Περγασίδην, ὃν Τρῶες ὁμῶς Πριάμοιο τέκεσσι<br/>τῖον, ἐπεὶ θοὸς ἔσκε μετὰ πρώτοισι μάχεσθαι.<br/>τόν ῥα κατ' ἀσπίδα δουρὶ βάλε κρείων Ἀγαμέμνων:<br/>ἣ δ' οὐκ ἔγχος ἔρυτο, διὰ πρὸ δὲ εἴσατο χαλκός,<br/>νειαίρῃ δ' ἐν γαστρὶ διὰ ζωστῆρος ἔλασσε:<br/>δούπησεν δὲ πεσών, ἀράβησε δὲ τεύχε' ἐπ' αὐτῷ.</rtc></ruby><ruby><rtc lang="grc" translate="no">ἔνθ' αὖτ' Αἰνείας Δαναῶν ἕλεν ἄνδρας ἀρίστους<br/>υἷε Διοκλῆος Κρήθωνά τε Ὀρσίλοχόν τε,<br/>τῶν ῥα πατὴρ μὲν ἔναιεν ἐϋκτιμένῃ ἐνὶ Φηρῇ<br/>ἀφνειὸς βιότοιο, γένος δ' ἦν ἐκ ποταμοῖο<br/>Ἀλφειοῦ, ὅς τ' εὐρὺ ῥέει Πυλίων διὰ γαίης,<br/>ὃς τέκετ' Ὀρτίλοχον πολέεσσ' ἄνδρεσσιν ἄνακτα:<br/>Ὀρτίλοχος δ' ἄρ' ἔτικτε Διοκλῆα μεγάθυμον,<br/>ἐκ δὲ Διοκλῆος διδυμάονε παῖδε γενέσθην,<br/>Κρήθων Ὀρσίλοχός τε μάχης εὖ εἰδότε πάσης.<br/>τὼ μὲν ἄρ' ἡβήσαντε μελαινάων ἐπὶ νηῶν<br/>Ἴλιον εἰς εὔπωλον ἅμ' Ἀργείοισιν ἑπέσθην,<br/>τιμὴν Ἀτρεί̈δῃς Ἀγαμέμνονι καὶ Μενελάῳ<br/>ἀρνυμένω: τὼ δ' αὖθι τέλος θανάτοιο κάλυψεν.<br/>οἵω τώ γε λέοντε δύω ὄρεος κορυφῇσιν<br/>ἐτραφέτην ὑπὸ μητρὶ βαθείης τάρφεσιν ὕλης:<br/>τὼ μὲν ἄρ' ἁρπάζοντε βόας καὶ ἴφια μῆλα<br/>σταθμοὺς ἀνθρώπων κεραί̈ζετον, ὄφρα καὶ αὐτὼ<br/>ἀνδρῶν ἐν παλάμῃσι κατέκταθεν ὀξέϊ χαλκῷ:<br/>τοίω τὼ χείρεσσιν ὑπ' Αἰνείαο δαμέντε<br/>καππεσέτην, ἐλάτῃσιν ἐοικότες ὑψηλῇσι.</rtc></ruby><ruby><rtc lang="grc" translate="no">τὼ δὲ πεσόντ' ἐλέησεν ἀρηί̈φιλος Μενέλαος,<br/>βῆ δὲ διὰ προμάχων κεκορυθμένος αἴθοπι χαλκῷ<br/>σείων ἐγχείην: τοῦ δ' ὄτρυνεν μένος Ἄρης,<br/>τὰ φρονέων ἵνα χερσὶν ὑπ' Αἰνείαο δαμείη.<br/>τὸν δ' ἴδεν Ἀντίλοχος μεγαθύμου Νέστορος υἱός,<br/>βῆ δὲ διὰ προμάχων: περὶ γὰρ δίε ποιμένι λαῶν<br/>μή τι πάθοι, μέγα δέ σφας ἀποσφήλειε πόνοιο.<br/>τὼ μὲν δὴ χεῖράς τε καὶ ἔγχεα ὀξυόεντα<br/>ἀντίον ἀλλήλων ἐχέτην μεμαῶτε μάχεσθαι:<br/>Ἀντίλοχος δὲ μάλ' ἄγχι παρίστατο ποιμένι λαῶν.<br/>Αἰνείας δ' οὐ μεῖνε θοός περ ἐὼν πολεμιστὴς<br/>ὡς εἶδεν δύο φῶτε παρ' ἀλλήλοισι μένοντε.<br/>οἳ δ' ἐπεὶ οὖν νεκροὺς ἔρυσαν μετὰ λαὸν Ἀχαιῶν,<br/>τὼ μὲν ἄρα δειλὼ βαλέτην ἐν χερσὶν ἑταίρων,<br/>αὐτὼ δὲ στρεφθέντε μετὰ πρώτοισι μαχέσθην.<br/>ἔνθα Πυλαιμένεα ἑλέτην ἀτάλαντον Ἄρηϊ<br/>ἀρχὸν Παφλαγόνων μεγαθύμων ἀσπιστάων.<br/>τὸν μὲν ἄρ' Ἀτρεί̈δης δουρικλειτὸς Μενέλαος<br/>ἑσταότ' ἔγχεϊ νύξε κατὰ κληῖ̈δα τυχήσας:<br/>Ἀντίλοχος δὲ Μύδωνα βάλ' ἡνίοχον θεράποντα<br/>ἐσθλὸν Ἀτυμνιάδην: ὃ δ' ὑπέστρεφε μώνυχας ἵππους:<br/>χερμαδίῳ ἀγκῶνα τυχὼν μέσον: ἐκ δ' ἄρα χειρῶν<br/>ἡνία λεύκ' ἐλέφαντι χαμαὶ πέσον ἐν κονίῃσιν.<br/>Ἀντίλοχος δ' ἄρ' ἐπαί̈ξας ξίφει ἤλασε κόρσην:<br/>αὐτὰρ ὅ γ' ἀσθμαίνων εὐεργέος ἔκπεσε δίφρου<br/>κύμβαχος ἐν κονίῃσιν ἐπὶ βρεχμόν τε καὶ ὤμους.<br/>δηθὰ μάλ' ἑστήκει: τύχε γάρ ῥ' ἀμάθοιο βαθείης:<br/>ὄφρ' ἵππω πλήξαντε χαμαὶ βάλον ἐν κονίῃσι:<br/>τοὺς ἵμασ' Ἀντίλοχος, μετὰ δὲ στρατὸν ἤλασ' Ἀχαιῶν.</rtc></ruby><ruby><rtc lang="grc" translate="no">τοὺς δ' Ἕκτωρ ἐνόησε κατὰ στίχας, ὦρτο δ' ἐπ' αὐτοὺς<br/>κεκλήγων: ἅμα δὲ Τρώων εἵποντο φάλαγγες<br/>καρτεραί: ἦρχε δ' ἄρα σφιν Ἄρης καὶ πότνι' Ἐνυώ,<br/>ἣ μὲν ἔχουσα Κυδοιμὸν ἀναιδέα δηϊοτῆτος,<br/>Ἄρης δ' ἐν παλάμῃσι πελώριον ἔγχος ἐνώμα,<br/>φοίτα δ' ἄλλοτε μὲν πρόσθ' Ἕκτορος, ἄλλοτ' ὄπισθε.</rtc></ruby><ruby><rtc lang="grc" translate="no">τὸν δὲ ἰδὼν ῥίγησε βοὴν ἀγαθὸς Διομήδης:<br/>ὡς δ' ὅτ' ἀνὴρ ἀπάλαμνος ἰὼν πολέος πεδίοιο<br/>στήῃ ἐπ' ὠκυρόῳ ποταμῷ ἅλα δὲ προρέοντι<br/>ἀφρῷ μορμύροντα ἰδών, ἀνά τ' ἔδραμ' ὀπίσσω,<br/>ὣς τότε Τυδεί̈δης ἀνεχάζετο, εἶπέ τε λαῷ:<br/>ὦ φίλοι οἷον δὴ θαυμάζομεν Ἕκτορα δῖον<br/>αἰχμητήν τ' ἔμεναι καὶ θαρσαλέον πολεμιστήν:<br/>τῷ δ' αἰεὶ πάρα εἷς γε θεῶν, ὃς λοιγὸν ἀμύνει:<br/>καὶ νῦν οἱ πάρα κεῖνος Ἄρης βροτῷ ἀνδρὶ ἐοικώς.<br/>ἀλλὰ πρὸς Τρῶας τετραμμένοι αἰὲν ὀπίσσω<br/>εἴκετε, μηδὲ θεοῖς μενεαινέμεν ἶφι μάχεσθαι.</rtc></ruby><ruby><rtc lang="grc" translate="no">ὣς ἄρ' ἔφη, Τρῶες δὲ μάλα σχεδὸν ἤλυθον αὐτῶν.<br/>ἔνθ' Ἕκτωρ δύο φῶτε κατέκτανεν εἰδότε χάρμης<br/>εἰν ἑνὶ δίφρῳ ἐόντε, Μενέσθην Ἀγχίαλόν τε.<br/>τὼ δὲ πεσόντ' ἐλέησε μέγας Τελαμώνιος Αἴας:<br/>στῆ δὲ μάλ' ἐγγὺς ἰών, καὶ ἀκόντισε δουρὶ φαεινῷ,<br/>καὶ βάλεν Ἄμφιον Σελάγου υἱόν, ὅς ῥ' ἐνὶ Παισῷ<br/>ναῖε πολυκτήμων πολυλήϊος: ἀλλά ἑ μοῖρα<br/>ἦγ' ἐπικουρήσοντα μετὰ Πρίαμόν τε καὶ υἷας.<br/>τόν ῥα κατὰ ζωστῆρα βάλεν Τελαμώνιος Αἴας,<br/>νειαίρῃ δ' ἐν γαστρὶ πάγη δολιχόσκιον ἔγχος,<br/>δούπησεν δὲ πεσών: ὃ δ' ἐπέδραμε φαίδιμος Αἴας<br/>τεύχεα συλήσων: Τρῶες δ' ἐπὶ δούρατ' ἔχευαν<br/>ὀξέα παμφανόωντα: σάκος δ' ἀνεδέξατο πολλά.<br/>αὐτὰρ ὃ λὰξ προσβὰς ἐκ νεκροῦ χάλκεον ἔγχος<br/>ἐσπάσατ': οὐδ' ἄρ' ἔτ' ἄλλα δυνήσατο τεύχεα καλὰ<br/>ὤμοιιν ἀφελέσθαι: ἐπείγετο γὰρ βελέεσσι.<br/>δεῖσε δ' ὅ γ' ἀμφίβασιν κρατερὴν Τρώων ἀγερώχων,<br/>οἳ πολλοί τε καὶ ἐσθλοὶ ἐφέστασαν ἔγχε' ἔχοντες,<br/>οἵ ἑ μέγαν περ ἐόντα καὶ ἴφθιμον καὶ ἀγαυὸν<br/>ὦσαν ἀπὸ σφείων: ὃ δὲ χασσάμενος πελεμίχθη.</rtc></ruby><ruby><rtc lang="grc" translate="no">ὣς οἳ μὲν πονέοντο κατὰ κρατερὴν ὑσμίνην:<br/>Τληπόλεμον δ' Ἡρακλεί̈δην ἠύ̈ν τε μέγαν τε<br/>ὦρσεν ἐπ' ἀντιθέῳ Σαρπηδόνι μοῖρα κραταιή.<br/>οἳ δ' ὅτε δὴ σχεδὸν ἦσαν ἐπ' ἀλλήλοισιν ἰόντες<br/>υἱός θ' υἱωνός τε Διὸς νεφεληγερέταο,<br/>τὸν καὶ Τληπόλεμος πρότερος πρὸς μῦθον ἔειπε:<br/>Σαρπῆδον Λυκίων βουληφόρε, τίς τοι ἀνάγκη<br/>πτώσσειν ἐνθάδ' ἐόντι μάχης ἀδαήμονι φωτί;<br/>ψευδόμενοι δέ σέ φασι Διὸς γόνον αἰγιόχοιο<br/>εἶναι, ἐπεὶ πολλὸν κείνων ἐπιδεύεαι ἀνδρῶν<br/>οἳ Διὸς ἐξεγένοντο ἐπὶ προτέρων ἀνθρώπων:<br/>ἀλλ' οἷόν τινά φασι βίην Ἡρακληείην<br/>εἶναι, ἐμὸν πατέρα θρασυμέμνονα θυμολέοντα:<br/>ὅς ποτε δεῦρ' ἐλθὼν ἕνεχ' ἵππων Λαομέδοντος<br/>ἓξ οἴῃς σὺν νηυσὶ καὶ ἀνδράσι παυροτέροισιν<br/>Ἰλίου ἐξαλάπαξε πόλιν, χήρωσε δ' ἀγυιάς:<br/>σοὶ δὲ κακὸς μὲν θυμός, ἀποφθινύθουσι δὲ λαοί.<br/>οὐδέ τί σε Τρώεσσιν ὀί̈ομαι ἄλκαρ ἔσεσθαι<br/>ἐλθόντ' ἐκ Λυκίης, οὐδ' εἰ μάλα καρτερός ἐσσι,<br/>ἀλλ' ὑπ' ἐμοὶ δμηθέντα πύλας Ἀί̈δαο περήσειν.</rtc></ruby><ruby><rtc lang="grc" translate="no">τὸν δ' αὖ Σαρπηδὼν Λυκίων ἀγὸς ἀντίον ηὔδα:<br/>Τληπόλεμ' ἤτοι κεῖνος ἀπώλεσεν Ἴλιον ἱρὴν<br/>ἀνέρος ἀφραδίῃσιν ἀγαυοῦ Λαομέδοντος,<br/>ὅς ῥά μιν εὖ ἕρξαντα κακῷ ἠνίπαπε μύθῳ,<br/>οὐδ' ἀπέδωχ' ἵππους, ὧν εἵνεκα τηλόθεν ἦλθε.<br/>σοὶ δ' ἐγὼ ἐνθάδε φημὶ φόνον καὶ κῆρα μέλαιναν<br/>ἐξ ἐμέθεν τεύξεσθαι, ἐμῷ δ' ὑπὸ δουρὶ δαμέντα<br/>εὖχος ἐμοὶ δώσειν, ψυχὴν δ' Ἄϊδι κλυτοπώλῳ.</rtc></ruby><ruby><rtc lang="grc" translate="no">ὣς φάτο Σαρπηδών, ὃ δ' ἀνέσχετο μείλινον ἔγχος<br/>Τληπόλεμος: καὶ τῶν μὲν ἁμαρτῇ δούρατα μακρὰ<br/>ἐκ χειρῶν ἤϊξαν: ὃ μὲν βάλεν αὐχένα μέσσον<br/>Σαρπηδών, αἰχμὴ δὲ διαμπερὲς ἦλθ' ἀλεγεινή:<br/>τὸν δὲ κατ' ὀφθαλμῶν ἐρεβεννὴ νὺξ ἐκάλυψε.<br/>Τληπόλεμος δ' ἄρα μηρὸν ἀριστερὸν ἔγχεϊ μακρῷ<br/>βεβλήκειν, αἰχμὴ δὲ διέσσυτο μαιμώωσα<br/>ὀστέω ἐγχριμφθεῖσα, πατὴρ δ' ἔτι λοιγὸν ἄμυνεν.</rtc></ruby><ruby><rtc lang="grc" translate="no">οἳ μὲν ἄρ' ἀντίθεον Σαρπηδόνα δῖοι ἑταῖροι<br/>ἐξέφερον πολέμοιο: βάρυνε δέ μιν δόρυ μακρὸν<br/>ἑλκόμενον: τὸ μὲν οὔ τις ἐπεφράσατ' οὐδὲ νόησε<br/>μηροῦ ἐξερύσαι δόρυ μείλινον ὄφρ' ἐπιβαίη<br/>σπευδόντων: τοῖον γὰρ ἔχον πόνον ἀμφιέποντες.</rtc></ruby><ruby><rtc lang="grc" translate="no">Τληπόλεμον δ' ἑτέρωθεν ἐϋκνήμιδες Ἀχαιοὶ<br/>ἐξέφερον πολέμοιο: νόησε δὲ δῖος Ὀδυσσεὺς<br/>τλήμονα θυμὸν ἔχων, μαίμησε δέ οἱ φίλον ἦτορ:<br/>μερμήριξε δ' ἔπειτα κατὰ φρένα καὶ κατὰ θυμὸν<br/>ἢ προτέρω Διὸς υἱὸν ἐριγδούποιο διώκοι,<br/>ἦ ὅ γε τῶν πλεόνων Λυκίων ἀπὸ θυμὸν ἕλοιτο.<br/>οὐδ' ἄρ' Ὀδυσσῆϊ μεγαλήτορι μόρσιμον ἦεν<br/>ἴφθιμον Διὸς υἱὸν ἀποκτάμεν ὀξέϊ χαλκῷ:<br/>τώ ῥα κατὰ πληθὺν Λυκίων τράπε θυμὸν Ἀθήνη.<br/>ἔνθ' ὅ γε Κοίρανον εἷλεν Ἀλάστορά τε Χρομίον τε<br/>Ἄλκανδρόν θ' Ἅλιόν τε Νοήμονά τε Πρύτανίν τε.<br/>καί νύ κ' ἔτι πλέονας Λυκίων κτάνε δῖος Ὀδυσσεὺς<br/>εἰ μὴ ἄρ' ὀξὺ νόησε μέγας κορυθαίολος Ἕκτωρ:<br/>βῆ δὲ διὰ προμάχων κεκορυθμένος αἴθοπι χαλκῷ<br/>δεῖμα φέρων Δαναοῖσι: χάρη δ' ἄρα οἱ προσιόντι<br/>Σαρπηδὼν Διὸς υἱός, ἔπος δ' ὀλοφυδνὸν ἔειπε:<br/>Πριαμίδη, μὴ δή με ἕλωρ Δαναοῖσιν ἐάσῃς<br/>κεῖσθαι, ἀλλ' ἐπάμυνον: ἔπειτά με καὶ λίποι αἰὼν<br/>ἐν πόλει ὑμετέρῃ, ἐπεὶ οὐκ ἄρ' ἔμελλον ἔγωγε<br/>νοστήσας οἶκον δὲ φίλην ἐς πατρίδα γαῖαν<br/>εὐφρανέειν ἄλοχόν τε φίλην καὶ νήπιον υἱόν.</rtc></ruby><ruby><rtc lang="grc" translate="no">ὣς φάτο, τὸν δ' οὔ τι προσέφη κορυθαίολος Ἕκτωρ,<br/>ἀλλὰ παρήϊξεν λελιημένος ὄφρα τάχιστα<br/>ὤσαιτ' Ἀργείους, πολέων δ' ἀπὸ θυμὸν ἕλοιτο.<br/>οἳ μὲν ἄρ' ἀντίθεον Σαρπηδόνα δῖοι ἑταῖροι<br/>εἷσαν ὑπ' αἰγιόχοιο Διὸς περικαλλέϊ φηγῷ:<br/>ἐκ δ' ἄρα οἱ μηροῦ δόρυ μείλινον ὦσε θύραζε<br/>ἴφθιμος Πελάγων, ὅς οἱ φίλος ἦεν ἑταῖρος.<br/>τὸν δ' ἔλιπε ψυχή, κατὰ δ' ὀφθαλμῶν κέχυτ' ἀχλύς:<br/>αὖτις δ' ἐμπνύνθη, περὶ δὲ πνοιὴ Βορέαο<br/>ζώγρει ἐπιπνείουσα κακῶς κεκαφηότα θυμόν.</rtc></ruby><ruby><rtc lang="grc" translate="no">Ἀργεῖοι δ' ὑπ' Ἄρηϊ καὶ Ἕκτορι χαλκοκορυστῇ<br/>οὔτε ποτὲ προτρέποντο μελαινάων ἐπὶ νηῶν<br/>οὔτε ποτ' ἀντεφέροντο μάχῃ, ἀλλ' αἰὲν ὀπίσσω<br/>χάζονθ', ὡς ἐπύθοντο μετὰ Τρώεσσιν Ἄρηα.</rtc></ruby><ruby><rtc lang="grc" translate="no">ἔνθα τίνα πρῶτον τίνα δ' ὕστατον ἐξενάριξαν<br/>Ἕκτωρ τε Πριάμοιο πάϊς καὶ χάλκεος Ἄρης;<br/>ἀντίθεον Τεύθραντ', ἐπὶ δὲ πλήξιππον Ὀρέστην,<br/>Τρῆχόν τ' αἰχμητὴν Αἰτώλιον Οἰνόμαόν τε,<br/>Οἰνοπίδην θ' Ἕλενον καὶ Ὀρέσβιον αἰολομίτρην,<br/>ὅς ῥ' ἐν Ὕλῃ ναίεσκε μέγα πλούτοιο μεμηλώς,<br/>λίμνῃ κεκλιμένος Κηφισίδι: πὰρ δέ οἱ ἄλλοι<br/>ναῖον Βοιωτοὶ μάλα πίονα δῆμον ἔχοντες.<br/>τοὺς δ' ὡς οὖν ἐνόησε θεὰ λευκώλενος Ἥρη<br/>Ἀργείους ὀλέκοντας ἐνὶ κρατερῇ ὑσμίνῃ,<br/>αὐτίκ' Ἀθηναίην ἔπεα πτερόεντα προσηύδα:<br/>ὢ πόποι αἰγιόχοιο Διὸς τέκος Ἀτρυτώνη,<br/>ἦ ῥ' ἅλιον τὸν μῦθον ὑπέστημεν Μενελάῳ<br/>Ἴλιον ἐκπέρσαντ' εὐτείχεον ἀπονέεσθαι,<br/>εἰ οὕτω μαίνεσθαι ἐάσομεν οὖλον Ἄρηα.<br/>ἀλλ' ἄγε δὴ καὶ νῶϊ μεδώμεθα θούριδος ἀλκῆς.</rtc></ruby><ruby><rtc lang="grc" translate="no">ὣς ἔφατ', οὐδ' ἀπίθησε θεὰ γλαυκῶπις Ἀθήνη.<br/>ἣ μὲν ἐποιχομένη χρυσάμπυκας ἔντυεν ἵππους<br/>Ἥρη πρέσβα θεὰ θυγάτηρ μεγάλοιο Κρόνοιο:<br/>Ἥβη δ' ἀμφ' ὀχέεσσι θοῶς βάλε καμπύλα κύκλα<br/>χάλκεα ὀκτάκνημα σιδηρέῳ ἄξονι ἀμφίς.<br/>τῶν ἤτοι χρυσέη ἴτυς ἄφθιτος, αὐτὰρ ὕπερθε<br/>χάλκε' ἐπίσσωτρα προσαρηρότα, θαῦμα ἰδέσθαι:<br/>πλῆμναι δ' ἀργύρου εἰσὶ περίδρομοι ἀμφοτέρωθεν:<br/>δίφρος δὲ χρυσέοισι καὶ ἀργυρέοισιν ἱμᾶσιν<br/>ἐντέταται, δοιαὶ δὲ περίδρομοι ἄντυγές εἰσι.<br/>τοῦ δ' ἐξ ἀργύρεος ῥυμὸς πέλεν: αὐτὰρ ἐπ' ἄκρῳ<br/>δῆσε χρύσειον καλὸν ζυγόν, ἐν δὲ λέπαδνα<br/>κάλ' ἔβαλε χρύσει': ὑπὸ δὲ ζυγὸν ἤγαγεν Ἥρη<br/>ἵππους ὠκύποδας, μεμαυῖ' ἔριδος καὶ ἀϋτῆς.</rtc></ruby><ruby><rtc lang="grc" translate="no">αὐτὰρ Ἀθηναίη κούρη Διὸς αἰγιόχοιο<br/>πέπλον μὲν κατέχευεν ἑανὸν πατρὸς ἐπ' οὔδει<br/>ποικίλον, ὅν ῥ' αὐτὴ ποιήσατο καὶ κάμε χερσίν:<br/>ἣ δὲ χιτῶν' ἐνδῦσα Διὸς νεφεληγερέταο<br/>τεύχεσιν ἐς πόλεμον θωρήσσετο δακρυόεντα.<br/>ἀμφὶ δ' ἄρ' ὤμοισιν βάλετ' αἰγίδα θυσσανόεσσαν<br/>δεινήν, ἣν περὶ μὲν πάντῃ Φόβος ἐστεφάνωται,<br/>ἐν δ' Ἔρις, ἐν δ' Ἀλκή, ἐν δὲ κρυόεσσα Ἰωκή,<br/>ἐν δέ τε Γοργείη κεφαλὴ δεινοῖο πελώρου<br/>δεινή τε σμερδνή τε, Διὸς τέρας αἰγιόχοιο.<br/>κρατὶ δ' ἐπ' ἀμφίφαλον κυνέην θέτο τετραφάληρον<br/>χρυσείην, ἑκατὸν πολίων πρυλέεσσ' ἀραρυῖαν:<br/>ἐς δ' ὄχεα φλόγεα ποσὶ βήσετο, λάζετο δ' ἔγχος<br/>βριθὺ μέγα στιβαρόν, τῷ δάμνησι στίχας ἀνδρῶν<br/>ἡρώων, οἷσίν τε κοτέσσεται ὀβριμοπάτρη.<br/>Ἥρη δὲ μάστιγι θοῶς ἐπεμαίετ' ἄρ' ἵππους:<br/>αὐτόμαται δὲ πύλαι μύκον οὐρανοῦ ἃς ἔχον Ὧραι,<br/>τῇς ἐπιτέτραπται μέγας οὐρανὸς Οὔλυμπός τε<br/>ἠμὲν ἀνακλῖναι πυκινὸν νέφος ἠδ' ἐπιθεῖναι.<br/>τῇ ῥα δι' αὐτάων κεντρηνεκέας ἔχον ἵππους:<br/>εὗρον δὲ Κρονίωνα θεῶν ἄτερ ἥμενον ἄλλων<br/>ἀκροτάτῃ κορυφῇ πολυδειράδος Οὐλύμποιο.<br/>ἔνθ' ἵππους στήσασα θεὰ λευκώλενος Ἥρη<br/>Ζῆν' ὕπατον Κρονίδην ἐξείρετο καὶ προσέειπε:<br/>Ζεῦ πάτερ οὐ νεμεσίζῃ Ἄρῃ τάδε καρτερὰ ἔργα<br/>ὁσσάτιόν τε καὶ οἷον ἀπώλεσε λαὸν Ἀχαιῶν<br/>μὰψ ἀτὰρ οὐ κατὰ κόσμον ἐμοὶ δ' ἄχος, οἳ δὲ ἕκηλοι<br/>τέρπονται Κύπρίς τε καὶ ἀργυρότοξος Ἀπόλλων<br/>ἄφρονα τοῦτον ἀνέντες, ὃς οὔ τινα οἶδε θέμιστα;<br/>Ζεῦ πάτερ ἦ ῥά τί μοι κεχολώσεαι, αἴ κεν Ἄρηα<br/>λυγρῶς πεπληγυῖα μάχης ἐξαποδίωμαι;<br/>τὴν δ' ἀπαμειβόμενος προσέφη νεφεληγερέτα Ζεύς:<br/>ἄγρει μάν οἱ ἔπορσον Ἀθηναίην ἀγελείην,<br/>ἥ ἑ μάλιστ' εἴωθε κακῇς ὀδύνῃσι πελάζειν.</rtc></ruby><ruby><rtc lang="grc" translate="no">ὣς ἔφατ', οὐδ' ἀπίθησε θεὰ λευκώλενος Ἥρη,<br/>μάστιξεν δ' ἵππους: τὼ δ' οὐκ ἀέκοντε πετέσθην<br/>μεσσηγὺς γαίης τε καὶ οὐρανοῦ ἀστερόεντος.<br/>ὅσσον δ' ἠεροειδὲς ἀνὴρ ἴδεν ὀφθαλμοῖσιν<br/>ἥμενος ἐν σκοπιῇ, λεύσσων ἐπὶ οἴνοπα πόντον,<br/>τόσσον ἐπιθρῴσκουσι θεῶν ὑψηχέες ἵπποι.<br/>ἀλλ' ὅτε δὴ Τροίην ἷξον ποταμώ τε ῥέοντε,<br/>ἧχι ῥοὰς Σιμόεις συμβάλλετον ἠδὲ Σκάμανδρος,<br/>ἔνθ' ἵππους ἔστησε θεὰ λευκώλενος Ἥρη<br/>λύσασ' ἐξ ὀχέων, περὶ δ' ἠέρα πουλὺν ἔχευε:<br/>τοῖσιν δ' ἀμβροσίην Σιμόεις ἀνέτειλε νέμεσθαι.</rtc></ruby><ruby><rtc lang="grc" translate="no">αἳ δὲ βάτην τρήρωσι πελειάσιν ἴθμαθ' ὁμοῖαι<br/>ἀνδράσιν Ἀργείοισιν ἀλεξέμεναι μεμαυῖαι:<br/>ἀλλ' ὅτε δή ῥ' ἵκανον ὅθι πλεῖστοι καὶ ἄριστοι<br/>ἕστασαν ἀμφὶ βίην Διομήδεος ἱπποδάμοιο<br/>εἰλόμενοι λείουσιν ἐοικότες ὠμοφάγοισιν<br/>ἢ συσὶ κάπροισιν, τῶν τε σθένος οὐκ ἀλαπαδνόν,<br/>ἔνθα στᾶσ' ἤϋσε θεὰ λευκώλενος Ἥρη<br/>Στέντορι εἰσαμένη μεγαλήτορι χαλκεοφώνῳ,<br/>ὃς τόσον αὐδήσασχ' ὅσον ἄλλοι πεντήκοντα:<br/>αἰδὼς Ἀργεῖοι κάκ' ἐλέγχεα εἶδος ἀγητοί:<br/>ὄφρα μὲν ἐς πόλεμον πωλέσκετο δῖος Ἀχιλλεύς,<br/>οὐδέ ποτε Τρῶες πρὸ πυλάων Δαρδανιάων<br/>οἴχνεσκον: κείνου γὰρ ἐδείδισαν ὄβριμον ἔγχος:<br/>νῦν δὲ ἑκὰς πόλιος κοίλῃς ἐπὶ νηυσὶ μάχονται.<br/>ὣς εἰποῦσ' ὄτρυνε μένος καὶ θυμὸν ἑκάστου.<br/>Τυδεί̈δῃ δ' ἐπόρουσε θεὰ γλαυκῶπις Ἀθήνη:<br/>εὗρε δὲ τόν γε ἄνακτα παρ' ἵπποισιν καὶ ὄχεσφιν<br/>ἕλκος ἀναψύχοντα τό μιν βάλε Πάνδαρος ἰῷ.<br/>ἱδρὼς γάρ μιν ἔτειρεν ὑπὸ πλατέος τελαμῶνος<br/>ἀσπίδος εὐκύκλου: τῷ τείρετο, κάμνε δὲ χεῖρα,<br/>ἂν δ' ἴσχων τελαμῶνα κελαινεφὲς αἷμ' ἀπομόργνυ.<br/>ἱππείου δὲ θεὰ ζυγοῦ ἥψατο φώνησέν τε:<br/>ἦ ὀλίγον οἷ παῖδα ἐοικότα γείνατο Τυδεύς.<br/>Τυδεύς τοι μικρὸς μὲν ἔην δέμας, ἀλλὰ μαχητής:<br/>καί ῥ' ὅτε πέρ μιν ἐγὼ πολεμίζειν οὐκ εἴασκον<br/>οὐδ' ἐκπαιφάσσειν, ὅτε τ' ἤλυθε νόσφιν Ἀχαιῶν<br/>ἄγγελος ἐς Θήβας πολέας μετὰ Καδμείωνας:<br/>δαίνυσθαί μιν ἄνωγον ἐνὶ μεγάροισιν ἕκηλον:<br/>αὐτὰρ ὃ θυμὸν ἔχων ὃν καρτερὸν ὡς τὸ πάρος περ<br/>κούρους Καδμείων προκαλίζετο, πάντα δ' ἐνίκα<br/>ῥηϊδίως: τοίη οἱ ἐγὼν ἐπιτάρροθος ἦα.<br/>σοὶ δ' ἤτοι μὲν ἐγὼ παρά θ' ἵσταμαι ἠδὲ φυλάσσω,<br/>καί σε προφρονέως κέλομαι Τρώεσσι μάχεσθαι:<br/>ἀλλά σευ ἢ κάματος πολυᾶϊξ γυῖα δέδυκεν<br/>ἤ νύ σέ που δέος ἴσχει ἀκήριον: οὐ σύ γ' ἔπειτα<br/>Τυδέος ἔκγονός ἐσσι δαί̈φρονος Οἰνεί̈δαο.</rtc></ruby><ruby><rtc lang="grc" translate="no">τὴν δ' ἀπαμειβόμενος προσέφη κρατερὸς Διομήδης:<br/>γιγνώσκω σε θεὰ θύγατερ Διὸς αἰγιόχοιο:<br/>τώ τοι προφρονέως ἐρέω ἔπος οὐδ' ἐπικεύσω.<br/>οὔτέ τί με δέος ἴσχει ἀκήριον οὔτέ τις ὄκνος,<br/>ἀλλ' ἔτι σέων μέμνημαι ἐφετμέων ἃς ἐπέτειλας:<br/>οὔ μ' εἴας μακάρεσσι θεοῖς ἀντικρὺ μάχεσθαι<br/>τοῖς ἄλλοις: ἀτὰρ εἴ κε Διὸς θυγάτηρ Ἀφροδίτη<br/>ἔλθῃσ' ἐς πόλεμον, τήν γ' οὐτάμεν ὀξέϊ χαλκῷ.<br/>τοὔνεκα νῦν αὐτός τ' ἀναχάζομαι ἠδὲ καὶ ἄλλους<br/>Ἀργείους ἐκέλευσα ἀλήμεναι ἐνθάδε πάντας:<br/>γιγνώσκω γὰρ Ἄρηα μάχην ἀνὰ κοιρανέοντα.</rtc></ruby><ruby><rtc lang="grc" translate="no">τὸν δ' ἠμείβετ' ἔπειτα θεὰ γλαυκῶπις Ἀθήνη:<br/>Τυδεί̈δη Διόμηδες ἐμῷ κεχαρισμένε θυμῷ<br/>μήτε σύ γ' Ἄρηα τό γε δείδιθι μήτε τιν' ἄλλον<br/>ἀθανάτων, τοίη τοι ἐγὼν ἐπιτάρροθός εἰμι:<br/>ἀλλ' ἄγ' ἐπ' Ἄρηϊ πρώτῳ ἔχε μώνυχας ἵππους,<br/>τύψον δὲ σχεδίην μηδ' ἅζεο θοῦρον Ἄρηα<br/>τοῦτον μαινόμενον, τυκτὸν κακόν, ἀλλοπρόσαλλον,<br/>ὃς πρῴην μὲν ἐμοί τε καὶ Ἥρῃ στεῦτ' ἀγορεύων<br/>Τρωσὶ μαχήσεσθαι, ἀτὰρ Ἀργείοισιν ἀρήξειν,<br/>νῦν δὲ μετὰ Τρώεσσιν ὁμιλεῖ, τῶν δὲ λέλασται.</rtc></ruby><ruby><rtc lang="grc" translate="no">ὣς φαμένη Σθένελον μὲν ἀφ' ἵππων ὦσε χαμᾶζε,<br/>χειρὶ πάλιν ἐρύσασ', ὃ δ' ἄρ' ἐμμαπέως ἀπόρουσεν:<br/>ἣ δ' ἐς δίφρον ἔβαινε παραὶ Διομήδεα δῖον<br/>ἐμμεμαυῖα θεά: μέγα δ' ἔβραχε φήγινος ἄξων<br/>βριθοσύνῃ: δεινὴν γὰρ ἄγεν θεὸν ἄνδρά τ' ἄριστον.<br/>λάζετο δὲ μάστιγα καὶ ἡνία Παλλὰς Ἀθήνη:<br/>αὐτίκ' ἐπ' Ἄρηϊ πρώτῳ ἔχε μώνυχας ἵππους.<br/>ἤτοι ὃ μὲν Περίφαντα πελώριον ἐξενάριζεν<br/>Αἰτωλῶν ὄχ' ἄριστον Ὀχησίου ἀγλαὸν υἱόν:<br/>τὸν μὲν Ἄρης ἐνάριζε μιαιφόνος: αὐτὰρ Ἀθήνη<br/>δῦν' Ἄϊδος κυνέην, μή μιν ἴδοι ὄβριμος Ἄρης.</rtc></ruby><ruby><rtc lang="grc" translate="no">ὡς δὲ ἴδε βροτολοιγὸς Ἄρης Διομήδεα δῖον,<br/>ἤτοι ὃ μὲν Περίφαντα πελώριον αὐτόθ' ἔασε<br/>κεῖσθαι ὅθι πρῶτον κτείνων ἐξαίνυτο θυμόν,<br/>αὐτὰρ ὃ βῆ ῥ' ἰθὺς Διομήδεος ἱπποδάμοιο.<br/>οἳ δ' ὅτε δὴ σχεδὸν ἦσαν ἐπ' ἀλλήλοισιν ἰόντες,<br/>πρόσθεν Ἄρης ὠρέξαθ' ὑπὲρ ζυγὸν ἡνία θ' ἵππων<br/>ἔγχεϊ χαλκείῳ μεμαὼς ἀπὸ θυμὸν ἑλέσθαι:<br/>καὶ τό γε χειρὶ λαβοῦσα θεὰ γλαυκῶπις Ἀθήνη<br/>ὦσεν ὑπὲκ δίφροιο ἐτώσιον ἀϊχθῆναι.<br/>δεύτερος αὖθ' ὡρμᾶτο βοὴν ἀγαθὸς Διομήδης<br/>ἔγχεϊ χαλκείῳ: ἐπέρεισε δὲ Παλλὰς Ἀθήνη<br/>νείατον ἐς κενεῶνα ὅθι ζωννύσκετο μίτρῃ:<br/>τῇ ῥά μιν οὖτα τυχών, διὰ δὲ χρόα καλὸν ἔδαψεν,<br/>ἐκ δὲ δόρυ σπάσεν αὖτις: ὃ δ' ἔβραχε χάλκεος Ἄρης<br/>ὅσσόν τ' ἐννεάχιλοι ἐπίαχον ἢ δεκάχιλοι<br/>ἀνέρες ἐν πολέμῳ ἔριδα ξυνάγοντες Ἄρηος.<br/>τοὺς δ' ἄρ' ὑπὸ τρόμος εἷλεν Ἀχαιούς τε Τρῶάς τε<br/>δείσαντας: τόσον ἔβραχ' Ἄρης ἆτος πολέμοιο.</rtc></ruby><ruby><rtc lang="grc" translate="no">οἵη δ' ἐκ νεφέων ἐρεβεννὴ φαίνεται ἀὴρ<br/>καύματος ἐξ ἀνέμοιο δυσαέος ὀρνυμένοιο,<br/>τοῖος Τυδεί̈δῃ Διομήδεϊ χάλκεος Ἄρης<br/>φαίνεθ' ὁμοῦ νεφέεσσιν ἰὼν εἰς οὐρανὸν εὐρύν.<br/>καρπαλίμως δ' ἵκανε θεῶν ἕδος αἰπὺν Ὄλυμπον,<br/>πὰρ δὲ Διὶ Κρονίωνι καθέζετο θυμὸν ἀχεύων,<br/>δεῖξεν δ' ἄμβροτον αἷμα καταρρέον ἐξ ὠτειλῆς,<br/>καί ῥ' ὀλοφυρόμενος ἔπεα πτερόεντα προσηύδα:<br/>Ζεῦ πάτερ οὐ νεμεσίζῃ ὁρῶν τάδε καρτερὰ ἔργα;<br/>αἰεί τοι ῥίγιστα θεοὶ τετληότες εἰμὲν<br/>ἀλλήλων ἰότητι, χάριν ἄνδρεσσι φέροντες.<br/>σοὶ πάντες μαχόμεσθα: σὺ γὰρ τέκες ἄφρονα κούρην<br/>οὐλομένην, ᾗ τ' αἰὲν ἀήσυλα ἔργα μέμηλεν.<br/>ἄλλοι μὲν γὰρ πάντες ὅσοι θεοί εἰσ' ἐν Ὀλύμπῳ<br/>σοί τ' ἐπιπείθονται καὶ δεδμήμεσθα ἕκαστος:<br/>ταύτην δ' οὔτ' ἔπεϊ προτιβάλλεαι οὔτέ τι ἔργῳ,<br/>ἀλλ' ἀνιεῖς, ἐπεὶ αὐτὸς ἐγείναο παῖδ' ἀί̈δηλον:<br/>ἣ νῦν Τυδέος υἱὸν ὑπερφίαλον Διομήδεα<br/>μαργαίνειν ἀνέηκεν ἐπ' ἀθανάτοισι θεοῖσι.<br/>Κύπριδα μὲν πρῶτον σχεδὸν οὔτασε χεῖρ' ἐπὶ καρπῷ,<br/>αὐτὰρ ἔπειτ' αὐτῷ μοι ἐπέσσυτο δαίμονι ἶσος:<br/>ἀλλά μ' ὑπήνεικαν ταχέες πόδες: ἦ τέ κε δηρὸν<br/>αὐτοῦ πήματ' ἔπασχον ἐν αἰνῇσιν νεκάδεσσιν,<br/>ἤ κε ζὼς ἀμενηνὸς ἔα χαλκοῖο τυπῇσι.</rtc></ruby><ruby><rtc lang="grc" translate="no">τὸν δ' ἄρ' ὑπόδρα ἰδὼν προσέφη νεφεληγερέτα Ζεύς.<br/>μή τί μοι ἀλλοπρόσαλλε παρεζόμενος μινύριζε.<br/>ἔχθιστος δέ μοί ἐσσι θεῶν οἳ Ὄλυμπον ἔχουσιν:<br/>αἰεὶ γάρ τοι ἔρις τε φίλη πόλεμοί τε μάχαι τε.<br/>μητρός τοι μένος ἐστὶν ἀάσχετον οὐκ ἐπιεικτὸν<br/>Ἥρης: τὴν μὲν ἐγὼ σπουδῇ δάμνημ' ἐπέεσσι:<br/>τώ σ' ὀί̈ω κείνης τάδε πάσχειν ἐννεσίῃσιν.<br/>ἀλλ' οὐ μάν σ' ἔτι δηρὸν ἀνέξομαι ἄλγε' ἔχοντα:<br/>ἐκ γὰρ ἐμεῦ γένος ἐσσί, ἐμοὶ δέ σε γείνατο μήτηρ:<br/>εἰ δέ τευ ἐξ ἄλλου γε θεῶν γένευ ὧδ' ἀί̈δηλος<br/>καί κεν δὴ πάλαι ἦσθα ἐνέρτερος Οὐρανιώνων.<br/>ὣς φάτο, καὶ Παιήον' ἀνώγειν ἰήσασθαι.<br/>τῷ δ' ἐπὶ Παιήων ὀδυνήφατα φάρμακα πάσσων<br/>ἠκέσατ': οὐ μὲν γάρ τι καταθνητός γ' ἐτέτυκτο.<br/>ὡς δ' ὅτ' ὀπὸς γάλα λευκὸν ἐπειγόμενος συνέπηξεν<br/>ὑγρὸν ἐόν, μάλα δ' ὦκα περιτρέφεται κυκόωντι,<br/>ὣς ἄρα καρπαλίμως ἰήσατο θοῦρον Ἄρηα.<br/>τὸν δ' Ἥβη λοῦσεν, χαρίεντα δὲ εἵματα ἕσσε:<br/>πὰρ δὲ Διὶ Κρονίωνι καθέζετο κύδεϊ γαίων.</rtc></ruby><ruby><rtc lang="grc" translate="no">αἳ δ' αὖτις πρὸς δῶμα Διὸς μεγάλοιο νέοντο<br/>Ἥρη τ' Ἀργείη καὶ Ἀλαλκομενηὶ̈ς Ἀθήνη<br/>παύσασαι βροτολοιγὸν Ἄρη' ἀνδροκτασιάων.</rtc></ruby>