<article itemscope itemtype="http://schema.org/Book http://schema.org/PublicationVolume"><meta itemprop="copyrightYear" content="1898"/><meta itemprop="volumeNumber" content="3"/><h2 itemprop="name">The Iliad</h2><u itemprop="author">Homer</u><section itemscope itemtype="http://schema.org/Book http://schema.org/PublicationIssue"><nav><a href="#!/" rel="contents">Table of Contents</a> <a href="#!/iliad/book2/" rel="prev">Previous</a> <a href="#!/iliad/book4/" rel="next">Next</a></nav><meta itemprop="issueNumber" content="3"/><h3 itemprop="name">Book 3</h3><ol><ruby><rtc lang="grc" translate="no">αὐτὰρ ἐπεὶ κόσμηθεν ἅμ' ἡγεμόνεσσιν ἕκαστοι,</rtc></ruby> <ruby><rtc lang="grc" translate="no">Τρῶες μὲν κλαγγῇ τ' ἐνοπῇ τ' ἴσαν ὄρνιθες ὣς</rtc></ruby> <ruby><rtc lang="grc" translate="no">ἠύ̈τε περ κλαγγὴ γεράνων πέλει οὐρανόθι πρό:</rtc></ruby> <ruby><rtc lang="grc" translate="no">αἵ τ' ἐπεὶ οὖν χειμῶνα φύγον καὶ ἀθέσφατον ὄμβρον</rtc></ruby> <ruby><rtc lang="grc" translate="no">κλαγγῇ ταί γε πέτονται ἐπ' ὠκεανοῖο ῥοάων</rtc></ruby> <ruby><rtc lang="grc" translate="no">ἀνδράσι Πυγμαίοισι φόνον καὶ κῆρα φέρουσαι:</rtc></ruby> <ruby><rtc lang="grc" translate="no">ἠέριαι δ' ἄρα ταί γε κακὴν ἔριδα προφέρονται.</rtc></ruby> <ruby><rtc lang="grc" translate="no">οἳ δ' ἄρ' ἴσαν σιγῇ μένεα πνείοντες Ἀχαιοὶ</rtc></ruby> <ruby><rtc lang="grc" translate="no">ἐν θυμῷ μεμαῶτες ἀλεξέμεν ἀλλήλοισιν.</rtc></ruby> <ruby><rtc lang="grc" translate="no">εὖτ' ὄρεος κορυφῇσι Νότος κατέχευεν ὀμίχλην</rtc></ruby> <ruby><rtc lang="grc" translate="no">ποιμέσιν οὔ τι φίλην, κλέπτῃ δέ τε νυκτὸς ἀμείνω,</rtc></ruby> <ruby><rtc lang="grc" translate="no">τόσσόν τίς τ' ἐπιλεύσσει ὅσον τ' ἐπὶ λᾶαν ἵησιν:</rtc></ruby> <ruby><rtc lang="grc" translate="no">ὣς ἄρα τῶν ὑπὸ ποσσὶ κονίσαλος ὄρνυτ' ἀελλὴς</rtc></ruby> <ruby><rtc lang="grc" translate="no">ἐρχομένων: μάλα δ' ὦκα διέπρησσον πεδίοιο.</rtc></ruby> <ruby><rtc lang="grc" translate="no">οἳ δ' ὅτε δὴ σχεδὸν ἦσαν ἐπ' ἀλλήλοισιν ἰόντες,</rtc></ruby> <ruby><rtc lang="grc" translate="no">Τρωσὶν μὲν προμάχιζεν Ἀλέξανδρος θεοειδὴς</rtc></ruby> <ruby><rtc lang="grc" translate="no">παρδαλέην ὤμοισιν ἔχων καὶ καμπύλα τόξα</rtc></ruby> <ruby><rtc lang="grc" translate="no">καὶ ξίφος: αὐτὰρ δοῦρε δύω κεκορυθμένα χαλκῷ</rtc></ruby> <ruby><rtc lang="grc" translate="no">πάλλων Ἀργείων προκαλίζετο πάντας ἀρίστους</rtc></ruby> <ruby><rtc lang="grc" translate="no">ἀντίβιον μαχέσασθαι ἐν αἰνῇ δηϊοτῆτι.</rtc></ruby> <ruby><rtc lang="grc" translate="no">τὸν δ' ὡς οὖν ἐνόησεν ἀρηί̈φιλος Μενέλαος</rtc></ruby> <ruby><rtc lang="grc" translate="no">ἐρχόμενον προπάροιθεν ὁμίλου μακρὰ βιβάντα,</rtc></ruby> <ruby><rtc lang="grc" translate="no">ὥς τε λέων ἐχάρη μεγάλῳ ἐπὶ σώματι κύρσας</rtc></ruby> <ruby><rtc lang="grc" translate="no">εὑρὼν ἢ ἔλαφον κεραὸν ἢ ἄγριον αἶγα</rtc></ruby> <ruby><rtc lang="grc" translate="no">πεινάων: μάλα γάρ τε κατεσθίει, εἴ περ ἂν αὐτὸν</rtc></ruby> <ruby><rtc lang="grc" translate="no">σεύωνται ταχέες τε κύνες θαλεροί τ' αἰζηοί:</rtc></ruby> <ruby><rtc lang="grc" translate="no">ὣς ἐχάρη Μενέλαος Ἀλέξανδρον θεοειδέα</rtc></ruby> <ruby><rtc lang="grc" translate="no">ὀφθαλμοῖσιν ἰδών: φάτο γὰρ τίσεσθαι ἀλείτην:</rtc></ruby> <ruby><rtc lang="grc" translate="no">αὐτίκα δ' ἐξ ὀχέων σὺν τεύχεσιν ἆλτο χαμᾶζε.</rtc></ruby> <ruby><rtc lang="grc" translate="no">τὸν δ' ὡς οὖν ἐνόησεν Ἀλέξανδρος θεοειδὴς</rtc></ruby> <ruby><rtc lang="grc" translate="no">ἐν προμάχοισι φανέντα, κατεπλήγη φίλον ἦτορ,</rtc></ruby> <ruby><rtc lang="grc" translate="no">ἂψ δ' ἑτάρων εἰς ἔθνος ἐχάζετο κῆρ' ἀλεείνων.</rtc></ruby> <ruby><rtc lang="grc" translate="no">ὡς δ' ὅτε τίς τε δράκοντα ἰδὼν παλίνορσος ἀπέστη</rtc></ruby> <ruby><rtc lang="grc" translate="no">οὔρεος ἐν βήσσῃς, ὑπό τε τρόμος ἔλλαβε γυῖα,</rtc></ruby> <ruby><rtc lang="grc" translate="no">ἂψ δ' ἀνεχώρησεν, ὦχρός τέ μιν εἷλε παρειάς,</rtc></ruby> <ruby><rtc lang="grc" translate="no">ὣς αὖτις καθ' ὅμιλον ἔδυ Τρώων ἀγερώχων</rtc></ruby> <ruby><rtc lang="grc" translate="no">δείσας Ἀτρέος υἱὸν Ἀλέξανδρος θεοειδής.</rtc></ruby> <ruby><rtc lang="grc" translate="no">τὸν δ' Ἕκτωρ νείκεσσεν ἰδὼν αἰσχροῖς ἐπέεσσιν:</rtc></ruby> <ruby><rtc lang="grc" translate="no">Δύσπαρι εἶδος ἄριστε γυναιμανὲς ἠπεροπευτὰ</rtc></ruby> <ruby><rtc lang="grc" translate="no">αἴθ' ὄφελες ἄγονός τ' ἔμεναι ἄγαμός τ' ἀπολέσθαι:</rtc></ruby> <ruby><rtc lang="grc" translate="no">καί κε τὸ βουλοίμην, καί κεν πολὺ κέρδιον ἦεν</rtc></ruby> <ruby><rtc lang="grc" translate="no">ἢ οὕτω λώβην τ' ἔμεναι καὶ ὑπόψιον ἄλλων.</rtc></ruby> <ruby><rtc lang="grc" translate="no">ἦ που καγχαλόωσι κάρη κομόωντες Ἀχαιοὶ</rtc></ruby> <ruby><rtc lang="grc" translate="no">φάντες ἀριστῆα πρόμον ἔμμεναι, οὕνεκα καλὸν</rtc></ruby> <ruby><rtc lang="grc" translate="no">εἶδος ἔπ', ἀλλ' οὐκ ἔστι βίη φρεσὶν οὐδέ τις ἀλκή.</rtc></ruby> <ruby><rtc lang="grc" translate="no">ἦ τοιόσδε ἐὼν ἐν ποντοπόροισι νέεσσι</rtc></ruby> <ruby><rtc lang="grc" translate="no">πόντον ἐπιπλώσας, ἑτάρους ἐρίηρας ἀγείρας,</rtc></ruby> <ruby><rtc lang="grc" translate="no">μιχθεὶς ἀλλοδαποῖσι γυναῖκ' εὐειδέ' ἀνῆγες</rtc></ruby> <ruby><rtc lang="grc" translate="no">ἐξ ἀπίης γαίης νυὸν ἀνδρῶν αἰχμητάων</rtc></ruby> <ruby><rtc lang="grc" translate="no">πατρί τε σῷ μέγα πῆμα πόληί̈ τε παντί τε δήμῳ,</rtc></ruby> <ruby><rtc lang="grc" translate="no">δυσμενέσιν μὲν χάρμα, κατηφείην δὲ σοὶ αὐτῷ;</rtc></ruby> <ruby><rtc lang="grc" translate="no">οὐκ ἂν δὴ μείνειας ἀρηί̈φιλον Μενέλαον;</rtc></ruby> <ruby><rtc lang="grc" translate="no">γνοίης χ' οἵου φωτὸς ἔχεις θαλερὴν παράκοιτιν:</rtc></ruby> <ruby><rtc lang="grc" translate="no">οὐκ ἄν τοι χραίσμῃ κίθαρις τά τε δῶρ' Ἀφροδίτης</rtc></ruby> <ruby><rtc lang="grc" translate="no">ἥ τε κόμη τό τε εἶδος ὅτ' ἐν κονίῃσι μιγείης.</rtc></ruby> <ruby><rtc lang="grc" translate="no">ἀλλὰ μάλα Τρῶες δειδήμονες: ἦ τέ κεν ἤδη</rtc></ruby> <ruby><rtc lang="grc" translate="no">λάϊνον ἕσσο χιτῶνα κακῶν ἕνεχ' ὅσσα ἔοργας.</rtc></ruby><br/><ruby><rtc lang="grc" translate="no">τὸν δ' αὖτε προσέειπεν Ἀλέξανδρος θεοειδής:</rtc></ruby> <ruby><rtc lang="grc" translate="no">Ἕκτορ ἐπεί με κατ' αἶσαν ἐνείκεσας οὐδ' ὑπὲρ αἶσαν:</rtc></ruby> <ruby><rtc lang="grc" translate="no">αἰεί τοι κραδίη πέλεκυς ὥς ἐστιν ἀτειρὴς</rtc></ruby> <ruby><rtc lang="grc" translate="no">ὅς τ' εἶσιν διὰ δουρὸς ὑπ' ἀνέρος ὅς ῥά τε τέχνῃ</rtc></ruby> <ruby><rtc lang="grc" translate="no">νήϊον ἐκτάμνῃσιν, ὀφέλλει δ' ἀνδρὸς ἐρωήν:</rtc></ruby> <ruby><rtc lang="grc" translate="no">ὣς σοὶ ἐνὶ στήθεσσιν ἀτάρβητος νόος ἐστί:</rtc></ruby> <ruby><rtc lang="grc" translate="no">μή μοι δῶρ' ἐρατὰ πρόφερε χρυσέης Ἀφροδίτης:</rtc></ruby> <ruby><rtc lang="grc" translate="no">οὔ τοι ἀπόβλητ' ἐστὶ θεῶν ἐρικυδέα δῶρα</rtc></ruby> <ruby><rtc lang="grc" translate="no">ὅσσά κεν αὐτοὶ δῶσιν, ἑκὼν δ' οὐκ ἄν τις ἕλοιτο:</rtc></ruby> <ruby><rtc lang="grc" translate="no">νῦν αὖτ' εἴ μ' ἐθέλεις πολεμίζειν ἠδὲ μάχεσθαι,</rtc></ruby> <ruby><rtc lang="grc" translate="no">ἄλλους μὲν κάθισον Τρῶας καὶ πάντας Ἀχαιούς,</rtc></ruby> <ruby><rtc lang="grc" translate="no">αὐτὰρ ἔμ' ἐν μέσσῳ καὶ ἀρηί̈φιλον Μενέλαον</rtc></ruby> <ruby><rtc lang="grc" translate="no">συμβάλετ' ἀμφ' Ἑλένῃ καὶ κτήμασι πᾶσι μάχεσθαι:</rtc></ruby> <ruby><rtc lang="grc" translate="no">ὁππότερος δέ κε νικήσῃ κρείσσων τε γένηται,</rtc></ruby> <ruby><rtc lang="grc" translate="no">κτήμαθ' ἑλὼν εὖ πάντα γυναῖκά τε οἴκαδ' ἀγέσθω:</rtc></ruby> <ruby><rtc lang="grc" translate="no">οἳ δ' ἄλλοι φιλότητα καὶ ὅρκια πιστὰ ταμόντες</rtc></ruby> <ruby><rtc lang="grc" translate="no">ναίοιτε Τροίην ἐριβώλακα, τοὶ δὲ νεέσθων</rtc></ruby> <ruby><rtc lang="grc" translate="no">Ἄργος ἐς ἱππόβοτον καὶ Ἀχαιί̈δα καλλιγύναικα.</rtc></ruby><br/><ruby><rtc lang="grc" translate="no">ὣς ἔφαθ', Ἕκτωρ δ' αὖτ' ἐχάρη μέγα μῦθον ἀκούσας,</rtc></ruby> <ruby><rtc lang="grc" translate="no">καί ῥ' ἐς μέσσον ἰὼν Τρώων ἀνέεργε φάλαγγας</rtc></ruby> <ruby><rtc lang="grc" translate="no">μέσσου δουρὸς ἑλών: τοὶ δ' ἱδρύνθησαν ἅπαντες.</rtc></ruby> <ruby><rtc lang="grc" translate="no">τῷ δ' ἐπετοξάζοντο κάρη κομόωντες Ἀχαιοὶ</rtc></ruby> <ruby><rtc lang="grc" translate="no">ἰοῖσίν τε τιτυσκόμενοι λάεσσί τ' ἔβαλλον:</rtc></ruby> <ruby><rtc lang="grc" translate="no">αὐτὰρ ὃ μακρὸν ἄϋσεν ἄναξ ἀνδρῶν Ἀγαμέμνων:</rtc></ruby> <ruby><rtc lang="grc" translate="no">ἴσχεσθ' Ἀργεῖοι, μὴ βάλλετε κοῦροι Ἀχαιῶν:</rtc></ruby> <ruby><rtc lang="grc" translate="no">στεῦται γάρ τι ἔπος ἐρέειν κορυθαίολος Ἕκτωρ.</rtc></ruby><br/><ruby><rtc lang="grc" translate="no">ὣς ἔφαθ', οἳ δ' ἔσχοντο μάχης ἄνεῴ τ' ἐγένοντο</rtc></ruby> <ruby><rtc lang="grc" translate="no">ἐσσυμένως: Ἕκτωρ δὲ μετ' ἀμφοτέροισιν ἔειπε:</rtc></ruby> <ruby><rtc lang="grc" translate="no">κέκλυτέ μευ Τρῶες καὶ ἐϋκνήμιδες Ἀχαιοὶ</rtc></ruby> <ruby><rtc lang="grc" translate="no">μῦθον Ἀλεξάνδροιο, τοῦ εἵνεκα νεῖκος ὄρωρεν.</rtc></ruby> <ruby><rtc lang="grc" translate="no">ἄλλους μὲν κέλεται Τρῶας καὶ πάντας Ἀχαιοὺς</rtc></ruby> <ruby><rtc lang="grc" translate="no">τεύχεα κάλ' ἀποθέσθαι ἐπὶ χθονὶ πουλυβοτείρῃ,</rtc></ruby> <ruby><rtc lang="grc" translate="no">αὐτὸν δ' ἐν μέσσῳ καὶ ἀρηί̈φιλον Μενέλαον</rtc></ruby> <ruby><rtc lang="grc" translate="no">οἴους ἀμφ' Ἑλένῃ καὶ κτήμασι πᾶσι μάχεσθαι.</rtc></ruby> <ruby><rtc lang="grc" translate="no">ὁππότερος δέ κε νικήσῃ κρείσσων τε γένηται</rtc></ruby> <ruby><rtc lang="grc" translate="no">κτήμαθ' ἑλὼν εὖ πάντα γυναῖκά τε οἴκαδ' ἀγέσθω:</rtc></ruby> <ruby><rtc lang="grc" translate="no">οἳ δ' ἄλλοι φιλότητα καὶ ὅρκια πιστὰ τάμωμεν.</rtc></ruby><br/><ruby><rtc lang="grc" translate="no">ὣς ἔφαθ', οἳ δ' ἄρα πάντες ἀκὴν ἐγένοντο σιωπῇ:</rtc></ruby> <ruby><rtc lang="grc" translate="no">τοῖσι δὲ καὶ μετέειπε βοὴν ἀγαθὸς Μενέλαος:</rtc></ruby> <ruby><rtc lang="grc" translate="no">κέκλυτε νῦν καὶ ἐμεῖο: μάλιστα γὰρ ἄλγος ἱκάνει</rtc></ruby> <ruby><rtc lang="grc" translate="no">θυμὸν ἐμόν, φρονέω δὲ διακρινθήμεναι ἤδη</rtc></ruby> <ruby><rtc lang="grc" translate="no">Ἀργείους καὶ Τρῶας, ἐπεὶ κακὰ πολλὰ πέπασθε</rtc></ruby> <ruby><rtc lang="grc" translate="no">εἵνεκ' ἐμῆς ἔριδος καὶ Ἀλεξάνδρου ἕνεκ' ἀρχῆς:</rtc></ruby> <ruby><rtc lang="grc" translate="no">ἡμέων δ' ὁπποτέρῳ θάνατος καὶ μοῖρα τέτυκται</rtc></ruby> <ruby><rtc lang="grc" translate="no">τεθναίη: ἄλλοι δὲ διακρινθεῖτε τάχιστα.</rtc></ruby> <ruby><rtc lang="grc" translate="no">οἴσετε ἄρν', ἕτερον λευκόν, ἑτέρην δὲ μέλαιναν,</rtc></ruby> <ruby><rtc lang="grc" translate="no">Γῇ τε καὶ Ἠελίῳ: Διὶ δ' ἡμεῖς οἴσομεν ἄλλον:</rtc></ruby> <ruby><rtc lang="grc" translate="no">ἄξετε δὲ Πριάμοιο βίην, ὄφρ' ὅρκια τάμνῃ</rtc></ruby> <ruby><rtc lang="grc" translate="no">αὐτός, ἐπεί οἱ παῖδες ὑπερφίαλοι καὶ ἄπιστοι,</rtc></ruby> <ruby><rtc lang="grc" translate="no">μή τις ὑπερβασίῃ Διὸς ὅρκια δηλήσηται.</rtc></ruby> <ruby><rtc lang="grc" translate="no">αἰεὶ δ' ὁπλοτέρων ἀνδρῶν φρένες ἠερέθονται:</rtc></ruby> <ruby><rtc lang="grc" translate="no">οἷς δ' ὁ γέρων μετέῃσιν ἅμα πρόσσω καὶ ὀπίσσω</rtc></ruby> <ruby><rtc lang="grc" translate="no">λεύσσει, ὅπως ὄχ' ἄριστα μετ' ἀμφοτέροισι γένηται.</rtc></ruby> <ruby><rtc lang="grc" translate="no">ὣς ἔφαθ', οἳ δ' ἐχάρησαν Ἀχαιοί τε Τρῶές τε</rtc></ruby> <ruby><rtc lang="grc" translate="no">ἐλπόμενοι παύσασθαι ὀϊζυροῦ πολέμοιο.</rtc></ruby> <ruby><rtc lang="grc" translate="no">καί ῥ' ἵππους μὲν ἔρυξαν ἐπὶ στίχας, ἐκ δ' ἔβαν αὐτοί,</rtc></ruby> <ruby><rtc lang="grc" translate="no">τεύχεά τ' ἐξεδύοντο: τὰ μὲν κατέθεντ' ἐπὶ γαίῃ</rtc></ruby> <ruby><rtc lang="grc" translate="no">πλησίον ἀλλήλων, ὀλίγη δ' ἦν ἀμφὶς ἄρουρα:</rtc></ruby> <ruby><rtc lang="grc" translate="no">Ἕκτωρ δὲ προτὶ ἄστυ δύω κήρυκας ἔπεμπε</rtc></ruby> <ruby><rtc lang="grc" translate="no">καρπαλίμως ἄρνάς τε φέρειν Πρίαμόν τε καλέσσαι:</rtc></ruby> <ruby><rtc lang="grc" translate="no">αὐτὰρ ὃ Ταλθύβιον προί̈ει κρείων Ἀγαμέμνων</rtc></ruby> <ruby><rtc lang="grc" translate="no">νῆας ἔπι γλαφυρὰς ἰέναι, ἠδ' ἄρν' ἐκέλευεν</rtc></ruby> <ruby><rtc lang="grc" translate="no">οἰσέμεναι: ὃ δ' ἄρ' οὐκ ἀπίθησ' Ἀγαμέμνονι δίῳ.</rtc></ruby><br/><ruby><rtc lang="grc" translate="no">Ἶρις δ' αὖθ' Ἑλένῃ λευκωλένῳ ἄγγελος ἦλθεν</rtc></ruby> <ruby><rtc lang="grc" translate="no">εἰδομένη γαλόῳ Ἀντηνορίδαο δάμαρτι,</rtc></ruby> <ruby><rtc lang="grc" translate="no">τὴν Ἀντηνορίδης εἶχε κρείων Ἑλικάων</rtc></ruby> <ruby><rtc lang="grc" translate="no">Λαοδίκην Πριάμοιο θυγατρῶν εἶδος ἀρίστην.</rtc></ruby> <ruby><rtc lang="grc" translate="no">τὴν δ' εὗρ' ἐν μεγάρῳ: ἣ δὲ μέγαν ἱστὸν ὕφαινε</rtc></ruby> <ruby><rtc lang="grc" translate="no">δίπλακα πορφυρέην, πολέας δ' ἐνέπασσεν ἀέθλους</rtc></ruby> <ruby><rtc lang="grc" translate="no">Τρώων θ' ἱπποδάμων καὶ Ἀχαιῶν χαλκοχιτώνων,</rtc></ruby> <ruby><rtc lang="grc" translate="no">οὕς ἑθεν εἵνεκ' ἔπασχον ὑπ' Ἄρηος παλαμάων:</rtc></ruby> <ruby><rtc lang="grc" translate="no">ἀγχοῦ δ' ἱσταμένη προσέφη πόδας ὠκέα Ἶρις:</rtc></ruby> <ruby><rtc lang="grc" translate="no">δεῦρ' ἴθι νύμφα φίλη, ἵνα θέσκελα ἔργα ἴδηαι</rtc></ruby> <ruby><rtc lang="grc" translate="no">Τρώων θ' ἱπποδάμων καὶ Ἀχαιῶν χαλκοχιτώνων,</rtc></ruby> <ruby><rtc lang="grc" translate="no">οἳ πρὶν ἐπ' ἀλλήλοισι φέρον πολύδακρυν Ἄρηα</rtc></ruby> <ruby><rtc lang="grc" translate="no">ἐν πεδίῳ ὀλοοῖο λιλαιόμενοι πολέμοιο:</rtc></ruby> <ruby><rtc lang="grc" translate="no">οἳ δὴ νῦν ἕαται σιγῇ, πόλεμος δὲ πέπαυται,</rtc></ruby> <ruby><rtc lang="grc" translate="no">ἀσπίσι κεκλιμένοι, παρὰ δ' ἔγχεα μακρὰ πέπηγεν.</rtc></ruby> <ruby><rtc lang="grc" translate="no">αὐτὰρ Ἀλέξανδρος καὶ ἀρηί̈φιλος Μενέλαος</rtc></ruby> <ruby><rtc lang="grc" translate="no">μακρῇς ἐγχείῃσι μαχήσονται περὶ σεῖο:</rtc></ruby> <ruby><rtc lang="grc" translate="no">τῷ δέ κε νικήσαντι φίλη κεκλήσῃ ἄκοιτις.</rtc></ruby><br/><ruby><rtc lang="grc" translate="no">ὣς εἰποῦσα θεὰ γλυκὺν ἵμερον ἔμβαλε θυμῷ</rtc></ruby> <ruby><rtc lang="grc" translate="no">ἀνδρός τε προτέρου καὶ ἄστεος ἠδὲ τοκήων:</rtc></ruby> <ruby><rtc lang="grc" translate="no">αὐτίκα δ' ἀργεννῇσι καλυψαμένη ὀθόνῃσιν</rtc></ruby> <ruby><rtc lang="grc" translate="no">ὁρμᾶτ' ἐκ θαλάμοιο τέρεν κατὰ δάκρυ χέουσα</rtc></ruby> <ruby><rtc lang="grc" translate="no">οὐκ οἴη, ἅμα τῇ γε καὶ ἀμφίπολοι δύ' ἕποντο,</rtc></ruby> <ruby><rtc lang="grc" translate="no">Αἴθρη Πιτθῆος θυγάτηρ, Κλυμένη τε βοῶπις:</rtc></ruby> <ruby><rtc lang="grc" translate="no">αἶψα δ' ἔπειθ' ἵκανον ὅθι Σκαιαὶ πύλαι ἦσαν.</rtc></ruby><br/><ruby><rtc lang="grc" translate="no">οἳ δ' ἀμφὶ Πρίαμον καὶ Πάνθοον ἠδὲ Θυμοίτην</rtc></ruby> <ruby><rtc lang="grc" translate="no">Λάμπόν τε Κλυτίον θ' Ἱκετάονά τ' ὄζον Ἄρηος</rtc></ruby> <ruby><rtc lang="grc" translate="no">Οὐκαλέγων τε καὶ Ἀντήνωρ πεπνυμένω ἄμφω</rtc></ruby> <ruby><rtc lang="grc" translate="no">ἥατο δημογέροντες ἐπὶ Σκαιῇσι πύλῃσι,</rtc></ruby> <ruby><rtc lang="grc" translate="no">γήραϊ δὴ πολέμοιο πεπαυμένοι, ἀλλ' ἀγορηταὶ</rtc></ruby> <ruby><rtc lang="grc" translate="no">ἐσθλοί, τεττίγεσσιν ἐοικότες οἵ τε καθ' ὕλην</rtc></ruby> <ruby><rtc lang="grc" translate="no">δενδρέῳ ἐφεζόμενοι ὄπα λειριόεσσαν ἱεῖσι:</rtc></ruby> <ruby><rtc lang="grc" translate="no">τοῖοι ἄρα Τρώων ἡγήτορες ἧντ' ἐπὶ πύργῳ.</rtc></ruby> <ruby><rtc lang="grc" translate="no">οἳ δ' ὡς οὖν εἴδονθ' Ἑλένην ἐπὶ πύργον ἰοῦσαν,</rtc></ruby> <ruby><rtc lang="grc" translate="no">ἦκα πρὸς ἀλλήλους ἔπεα πτερόεντ' ἀγόρευον:</rtc></ruby> <ruby><rtc lang="grc" translate="no">οὐ νέμεσις Τρῶας καὶ ἐϋκνήμιδας Ἀχαιοὺς</rtc></ruby> <ruby><rtc lang="grc" translate="no">τοιῇδ' ἀμφὶ γυναικὶ πολὺν χρόνον ἄλγεα πάσχειν:</rtc></ruby> <ruby><rtc lang="grc" translate="no">αἰνῶς ἀθανάτῃσι θεῇς εἰς ὦπα ἔοικεν:</rtc></ruby> <ruby><rtc lang="grc" translate="no">ἀλλὰ καὶ ὧς τοίη περ ἐοῦσ' ἐν νηυσὶ νεέσθω,</rtc></ruby> <ruby><rtc lang="grc" translate="no">μηδ' ἡμῖν τεκέεσσί τ' ὀπίσσω πῆμα λίποιτο.</rtc></ruby><br/><ruby><rtc lang="grc" translate="no">ὣς ἄρ' ἔφαν, Πρίαμος δ' Ἑλένην ἐκαλέσσατο φωνῇ:</rtc></ruby> <ruby><rtc lang="grc" translate="no">δεῦρο πάροιθ' ἐλθοῦσα φίλον τέκος ἵζευ ἐμεῖο,</rtc></ruby> <ruby><rtc lang="grc" translate="no">ὄφρα ἴδῃ πρότερόν τε πόσιν πηούς τε φίλους τε:</rtc></ruby> <ruby><rtc lang="grc" translate="no">οὔ τί μοι αἰτίη ἐσσί, θεοί νύ μοι αἴτιοί εἰσιν</rtc></ruby> <ruby><rtc lang="grc" translate="no">οἵ μοι ἐφώρμησαν πόλεμον πολύδακρυν Ἀχαιῶν:</rtc></ruby> <ruby><rtc lang="grc" translate="no">ὥς μοι καὶ τόνδ' ἄνδρα πελώριον ἐξονομήνῃς</rtc></ruby> <ruby><rtc lang="grc" translate="no">ὅς τις ὅδ' ἐστὶν Ἀχαιὸς ἀνὴρ ἠύ̈ς τε μέγας τε.</rtc></ruby> <ruby><rtc lang="grc" translate="no">ἤτοι μὲν κεφαλῇ καὶ μείζονες ἄλλοι ἔασι,</rtc></ruby> <ruby><rtc lang="grc" translate="no">καλὸν δ' οὕτω ἐγὼν οὔ πω ἴδον ὀφθαλμοῖσιν,</rtc></ruby> <ruby><rtc lang="grc" translate="no">οὐδ' οὕτω γεραρόν: βασιλῆϊ γὰρ ἀνδρὶ ἔοικε.</rtc></ruby><br/><ruby><rtc lang="grc" translate="no">τὸν δ' Ἑλένη μύθοισιν ἀμείβετο δῖα γυναικῶν:</rtc></ruby> <ruby><rtc lang="grc" translate="no">αἰδοῖός τέ μοί ἐσσι φίλε ἑκυρὲ δεινός τε:</rtc></ruby> <ruby><rtc lang="grc" translate="no">ὡς ὄφελεν θάνατός μοι ἁδεῖν κακὸς ὁππότε δεῦρο</rtc></ruby> <ruby><rtc lang="grc" translate="no">υἱέϊ σῷ ἑπόμην θάλαμον γνωτούς τε λιποῦσα</rtc></ruby> <ruby><rtc lang="grc" translate="no">παῖδά τε τηλυγέτην καὶ ὁμηλικίην ἐρατεινήν.</rtc></ruby> <ruby><rtc lang="grc" translate="no">ἀλλὰ τά γ' οὐκ ἐγένοντο: τὸ καὶ κλαίουσα τέτηκα.</rtc></ruby> <ruby><rtc lang="grc" translate="no">τοῦτο δέ τοι ἐρέω ὅ μ' ἀνείρεαι ἠδὲ μεταλλᾷς:</rtc></ruby> <ruby><rtc lang="grc" translate="no">οὗτός γ' Ἀτρεί̈δης εὐρὺ κρείων Ἀγαμέμνων,</rtc></ruby> <ruby><rtc lang="grc" translate="no">ἀμφότερον βασιλεύς τ' ἀγαθὸς κρατερός τ' αἰχμητής:</rtc></ruby> <ruby><rtc lang="grc" translate="no">δαὴρ αὖτ' ἐμὸς ἔσκε κυνώπιδος, εἴ ποτ' ἔην γε.</rtc></ruby><br/><ruby><rtc lang="grc" translate="no">ὣς φάτο, τὸν δ' ὁ γέρων ἠγάσσατο φώνησέν τε:</rtc></ruby> <ruby><rtc lang="grc" translate="no">ὦ μάκαρ Ἀτρεί̈δη μοιρηγενὲς ὀλβιόδαιμον,</rtc></ruby> <ruby><rtc lang="grc" translate="no">ἦ ῥά νύ τοι πολλοὶ δεδμήατο κοῦροι Ἀχαιῶν.</rtc></ruby> <ruby><rtc lang="grc" translate="no">ἤδη καὶ Φρυγίην εἰσήλυθον ἀμπελόεσσαν,</rtc></ruby> <ruby><rtc lang="grc" translate="no">ἔνθα ἴδον πλείστους Φρύγας ἀνέρας αἰολοπώλους</rtc></ruby> <ruby><rtc lang="grc" translate="no">λαοὺς Ὀτρῆος καὶ Μυγδόνος ἀντιθέοιο,</rtc></ruby> <ruby><rtc lang="grc" translate="no">οἵ ῥα τότ' ἐστρατόωντο παρ' ὄχθας Σαγγαρίοιο:</rtc></ruby> <ruby><rtc lang="grc" translate="no">καὶ γὰρ ἐγὼν ἐπίκουρος ἐὼν μετὰ τοῖσιν ἐλέχθην</rtc></ruby> <ruby><rtc lang="grc" translate="no">ἤματι τῷ ὅτε τ' ἦλθον Ἀμαζόνες ἀντιάνειραι:</rtc></ruby> <ruby><rtc lang="grc" translate="no">ἀλλ' οὐδ' οἳ τόσοι ἦσαν ὅσοι ἑλίκωπες Ἀχαιοί.</rtc></ruby> <ruby><rtc lang="grc" translate="no">δεύτερον αὖτ' Ὀδυσῆα ἰδὼν ἐρέειν' ὁ γεραιός:</rtc></ruby> <ruby><rtc lang="grc" translate="no">εἴπ' ἄγε μοι καὶ τόνδε φίλον τέκος ὅς τις ὅδ' ἐστί:</rtc></ruby> <ruby><rtc lang="grc" translate="no">μείων μὲν κεφαλῇ Ἀγαμέμνονος Ἀτρεί̈δαο,</rtc></ruby> <ruby><rtc lang="grc" translate="no">εὐρύτερος δ' ὤμοισιν ἰδὲ στέρνοισιν ἰδέσθαι.</rtc></ruby> <ruby><rtc lang="grc" translate="no">τεύχεα μέν οἱ κεῖται ἐπὶ χθονὶ πουλυβοτείρῃ,</rtc></ruby> <ruby><rtc lang="grc" translate="no">αὐτὸς δὲ κτίλος ὣς ἐπιπωλεῖται στίχας ἀνδρῶν:</rtc></ruby> <ruby><rtc lang="grc" translate="no">ἀρνειῷ μιν ἔγωγε ἐί̈σκω πηγεσιμάλλῳ,</rtc></ruby> <ruby><rtc lang="grc" translate="no">ὅς τ' οἰῶν μέγα πῶϋ διέρχεται ἀργεννάων.</rtc></ruby><br/><ruby><rtc lang="grc" translate="no">τὸν δ' ἠμείβετ' ἔπειθ' Ἑλένη Διὸς ἐκγεγαυῖα:</rtc></ruby> <ruby><rtc lang="grc" translate="no">οὗτος δ' αὖ Λαερτιάδης πολύμητις Ὀδυσσεύς,</rtc></ruby> <ruby><rtc lang="grc" translate="no">ὃς τράφη ἐν δήμῳ Ἰθάκης κραναῆς περ ἐούσης</rtc></ruby> <ruby><rtc lang="grc" translate="no">εἰδὼς παντοίους τε δόλους καὶ μήδεα πυκνά.</rtc></ruby><br/><ruby><rtc lang="grc" translate="no">τὴν δ' αὖτ' Ἀντήνωρ πεπνυμένος ἀντίον ηὔδα:</rtc></ruby> <ruby><rtc lang="grc" translate="no">ὦ γύναι ἦ μάλα τοῦτο ἔπος νημερτὲς ἔειπες:</rtc></ruby> <ruby><rtc lang="grc" translate="no">ἤδη γὰρ καὶ δεῦρό ποτ' ἤλυθε δῖος Ὀδυσσεὺς</rtc></ruby> <ruby><rtc lang="grc" translate="no">σεῦ ἕνεκ' ἀγγελίης σὺν ἀρηϊφίλῳ Μενελάῳ:</rtc></ruby> <ruby><rtc lang="grc" translate="no">τοὺς δ' ἐγὼ ἐξείνισσα καὶ ἐν μεγάροισι φίλησα,</rtc></ruby> <ruby><rtc lang="grc" translate="no">ἀμφοτέρων δὲ φυὴν ἐδάην καὶ μήδεα πυκνά.</rtc></ruby> <ruby><rtc lang="grc" translate="no">ἀλλ' ὅτε δὴ Τρώεσσιν ἐν ἀγρομένοισιν ἔμιχθεν</rtc></ruby> <ruby><rtc lang="grc" translate="no">στάντων μὲν Μενέλαος ὑπείρεχεν εὐρέας ὤμους,</rtc></ruby> <ruby><rtc lang="grc" translate="no">ἄμφω δ' ἑζομένω γεραρώτερος ἦεν Ὀδυσσεύς:</rtc></ruby> <ruby><rtc lang="grc" translate="no">ἀλλ' ὅτε δὴ μύθους καὶ μήδεα πᾶσιν ὕφαινον</rtc></ruby> <ruby><rtc lang="grc" translate="no">ἤτοι μὲν Μενέλαος ἐπιτροχάδην ἀγόρευε,</rtc></ruby> <ruby><rtc lang="grc" translate="no">παῦρα μὲν ἀλλὰ μάλα λιγέως, ἐπεὶ οὐ πολύμυθος</rtc></ruby> <ruby><rtc lang="grc" translate="no">οὐδ' ἀφαμαρτοεπής: ἦ καὶ γένει ὕστερος ἦεν.</rtc></ruby> <ruby><rtc lang="grc" translate="no">ἀλλ' ὅτε δὴ πολύμητις ἀναί̈ξειεν Ὀδυσσεὺς</rtc></ruby> <ruby><rtc lang="grc" translate="no">στάσκεν, ὑπαὶ δὲ ἴδεσκε κατὰ χθονὸς ὄμματα πήξας,</rtc></ruby> <ruby><rtc lang="grc" translate="no">σκῆπτρον δ' οὔτ' ὀπίσω οὔτε προπρηνὲς ἐνώμα,</rtc></ruby> <ruby><rtc lang="grc" translate="no">ἀλλ' ἀστεμφὲς ἔχεσκεν ἀί̈δρεϊ φωτὶ ἐοικώς:</rtc></ruby> <ruby><rtc lang="grc" translate="no">φαίης κε ζάκοτόν τέ τιν' ἔμμεναι ἄφρονά τ' αὔτως.</rtc></ruby> <ruby><rtc lang="grc" translate="no">ἀλλ' ὅτε δὴ ὄπα τε μεγάλην ἐκ στήθεος εἵη</rtc></ruby> <ruby><rtc lang="grc" translate="no">καὶ ἔπεα νιφάδεσσιν ἐοικότα χειμερίῃσιν,</rtc></ruby> <ruby><rtc lang="grc" translate="no">οὐκ ἂν ἔπειτ' Ὀδυσῆί̈ γ' ἐρίσσειε βροτὸς ἄλλος:</rtc></ruby> <ruby><rtc lang="grc" translate="no">οὐ τότε γ' ὧδ' Ὀδυσῆος ἀγασσάμεθ' εἶδος ἰδόντες.</rtc></ruby><br/><ruby><rtc lang="grc" translate="no"></rtc></ruby> <ruby><rtc lang="grc" translate="no">τὸ τρίτον αὖτ' Αἴαντα ἰδὼν ἐρέειν' ὃ γεραιός:</rtc></ruby> <ruby><rtc lang="grc" translate="no">τίς τὰρ ὅδ' ἄλλος Ἀχαιὸς ἀνὴρ ἠύ̈ς τε μέγας τε</rtc></ruby> <ruby><rtc lang="grc" translate="no">ἔξοχος Ἀργείων κεφαλήν τε καὶ εὐρέας ὤμους;</rtc></ruby><br/><ruby><rtc lang="grc" translate="no">τὸν δ' Ἑλένη τανύπεπλος ἀμείβετο δῖα γυναικῶν:</rtc></ruby> <ruby><rtc lang="grc" translate="no">οὗτος δ' Αἴας ἐστὶ πελώριος ἕρκος Ἀχαιῶν:</rtc></ruby> <ruby><rtc lang="grc" translate="no">Ἰδομενεὺς δ' ἑτέρωθεν ἐνὶ Κρήτεσσι θεὸς ὣς</rtc></ruby> <ruby><rtc lang="grc" translate="no">ἕστηκ', ἀμφὶ δέ μιν Κρητῶν ἀγοὶ ἠγερέθονται.</rtc></ruby> <ruby><rtc lang="grc" translate="no">πολλάκι μιν ξείνισσεν ἀρηί̈φιλος Μενέλαος</rtc></ruby> <ruby><rtc lang="grc" translate="no">οἴκῳ ἐν ἡμετέρῳ ὁπότε Κρήτηθεν ἵκοιτο.</rtc></ruby> <ruby><rtc lang="grc" translate="no">νῦν δ' ἄλλους μὲν πάντας ὁρῶ ἑλίκωπας Ἀχαιούς,</rtc></ruby> <ruby><rtc lang="grc" translate="no">οὕς κεν ἐὺ̈ γνοίην καί τ' οὔνομα μυθησαίμην:</rtc></ruby> <ruby><rtc lang="grc" translate="no">δοιὼ δ' οὐ δύναμαι ἰδέειν κοσμήτορε λαῶν</rtc></ruby> <ruby><rtc lang="grc" translate="no">Κάστορά θ' ἱππόδαμον καὶ πὺξ ἀγαθὸν Πολυδεύκεα</rtc></ruby> <ruby><rtc lang="grc" translate="no">αὐτοκασιγνήτω, τώ μοι μία γείνατο μήτηρ.</rtc></ruby> <ruby><rtc lang="grc" translate="no">ἢ οὐχ ἑσπέσθην Λακεδαίμονος ἐξ ἐρατεινῆς,</rtc></ruby> <ruby><rtc lang="grc" translate="no">ἢ δεύρω μὲν ἕποντο νέεσσ' ἔνι ποντοπόροισι,</rtc></ruby> <ruby><rtc lang="grc" translate="no">νῦν αὖτ' οὐκ ἐθέλουσι μάχην καταδύμεναι ἀνδρῶν</rtc></ruby> <ruby><rtc lang="grc" translate="no">αἴσχεα δειδιότες καὶ ὀνείδεα πόλλ' ἅ μοί ἐστιν.</rtc></ruby><br/><ruby><rtc lang="grc" translate="no">ὣς φάτο, τοὺς δ' ἤδη κάτεχεν φυσίζοος αἶα</rtc></ruby> <ruby><rtc lang="grc" translate="no">ἐν Λακεδαίμονι αὖθι φίλῃ ἐν πατρίδι γαίῃ.</rtc></ruby><br/><ruby><rtc lang="grc" translate="no">κήρυκες δ' ἀνὰ ἄστυ θεῶν φέρον ὅρκια πιστὰ</rtc></ruby> <ruby><rtc lang="grc" translate="no">ἄρνε δύω καὶ οἶνον ἐύ̈φρονα καρπὸν ἀρούρης</rtc></ruby> <ruby><rtc lang="grc" translate="no">ἀσκῷ ἐν αἰγείῳ: φέρε δὲ κρητῆρα φαεινὸν</rtc></ruby> <ruby><rtc lang="grc" translate="no">κῆρυξ Ἰδαῖος ἠδὲ χρύσεια κύπελλα:</rtc></ruby> <ruby><rtc lang="grc" translate="no">ὄτρυνεν δὲ γέροντα παριστάμενος ἐπέεσσιν:</rtc></ruby> <ruby><rtc lang="grc" translate="no">ὄρσεο Λαομεδοντιάδη, καλέουσιν ἄριστοι</rtc></ruby> <ruby><rtc lang="grc" translate="no">Τρώων θ' ἱπποδάμων καὶ Ἀχαιῶν χαλκοχιτώνων</rtc></ruby> <ruby><rtc lang="grc" translate="no">ἐς πεδίον καταβῆναι ἵν' ὅρκια πιστὰ τάμητε:</rtc></ruby> <ruby><rtc lang="grc" translate="no">αὐτὰρ Ἀλέξανδρος καὶ ἀρηί̈φιλος Μενέλαος</rtc></ruby> <ruby><rtc lang="grc" translate="no">μακρῇς ἐγχείῃσι μαχήσοντ' ἀμφὶ γυναικί:</rtc></ruby> <ruby><rtc lang="grc" translate="no">τῷ δέ κε νικήσαντι γυνὴ καὶ κτήμαθ' ἕποιτο:</rtc></ruby> <ruby><rtc lang="grc" translate="no">οἳ δ' ἄλλοι φιλότητα καὶ ὅρκια πιστὰ ταμόντες</rtc></ruby> <ruby><rtc lang="grc" translate="no">ναίοιμεν Τροίην ἐριβώλακα, τοὶ δὲ νέονται</rtc></ruby> <ruby><rtc lang="grc" translate="no">Ἄργος ἐς ἱππόβοτον καὶ Ἀχαιί̈δα καλλιγύναικα.</rtc></ruby><br/><ruby><rtc lang="grc" translate="no">ὣς φάτο ῥίγησεν δ' ὃ γέρων, ἐκέλευσε δ' ἑταίρους</rtc></ruby> <ruby><rtc lang="grc" translate="no">ἵππους ζευγνύμεναι: τοὶ δ' ὀτραλέως ἐπίθοντο.</rtc></ruby> <ruby><rtc lang="grc" translate="no">ἂν δ' ἄρ' ἔβη Πρίαμος, κατὰ δ' ἡνία τεῖνεν ὀπίσσω:</rtc></ruby> <ruby><rtc lang="grc" translate="no">πὰρ δέ οἱ Ἀντήνωρ περικαλλέα βήσετο δίφρον:</rtc></ruby> <ruby><rtc lang="grc" translate="no">τὼ δὲ διὰ Σκαιῶν πεδίον δ' ἔχον ὠκέας ἵππους.</rtc></ruby> <ruby><rtc lang="grc" translate="no">ἀλλ' ὅτε δή ῥ' ἵκοντο μετὰ Τρῶας καὶ Ἀχαιούς,</rtc></ruby> <ruby><rtc lang="grc" translate="no">ἐξ ἵππων ἀποβάντες ἐπὶ χθόνα πουλυβότειραν</rtc></ruby> <ruby><rtc lang="grc" translate="no">ἐς μέσσον Τρώων καὶ Ἀχαιῶν ἐστιχόωντο.</rtc></ruby> <ruby><rtc lang="grc" translate="no">ὄρνυτο δ' αὐτίκ' ἔπειτα ἄναξ ἀνδρῶν Ἀγαμέμνων,</rtc></ruby> <ruby><rtc lang="grc" translate="no">ἂν δ' Ὀδυσεὺς πολύμητις: ἀτὰρ κήρυκες ἀγαυοὶ</rtc></ruby> <ruby><rtc lang="grc" translate="no">ὅρκια πιστὰ θεῶν σύναγον, κρητῆρι δὲ οἶνον</rtc></ruby> <ruby><rtc lang="grc" translate="no">μίσγον, ἀτὰρ βασιλεῦσιν ὕδωρ ἐπὶ χεῖρας ἔχευαν.</rtc></ruby> <ruby><rtc lang="grc" translate="no">Ἀτρεί̈δης δὲ ἐρυσσάμενος χείρεσσι μάχαιραν,</rtc></ruby> <ruby><rtc lang="grc" translate="no">ἥ οἱ πὰρ ξίφεος μέγα κουλεόν αἰὲν ἄωρτο,</rtc></ruby> <ruby><rtc lang="grc" translate="no">ἀρνῶν ἐκ κεφαλέων τάμνε τρίχας: αὐτὰρ ἔπειτα</rtc></ruby> <ruby><rtc lang="grc" translate="no">κήρυκες Τρώων καὶ Ἀχαιῶν νεῖμαν ἀρίστοις.</rtc></ruby> <ruby><rtc lang="grc" translate="no">τοῖσιν δ' Ἀτρεί̈δης μεγάλ' εὔχετο χεῖρας ἀνασχών:</rtc></ruby> <ruby><rtc lang="grc" translate="no">Ζεῦ πάτερ Ἴδηθεν μεδέων κύδιστε μέγιστε,</rtc></ruby> <ruby><rtc lang="grc" translate="no">Ἠέλιός θ', ὃς πάντ' ἐφορᾷς καὶ πάντ' ἐπακούεις,</rtc></ruby> <ruby><rtc lang="grc" translate="no">καὶ ποταμοὶ καὶ γαῖα, καὶ οἳ ὑπένερθε καμόντας</rtc></ruby> <ruby><rtc lang="grc" translate="no">ἀνθρώπους τίνυσθον ὅτις κ' ἐπίορκον ὀμόσσῃ,</rtc></ruby> <ruby><rtc lang="grc" translate="no">ὑμεῖς μάρτυροι ἔστε, φυλάσσετε δ' ὅρκια πιστά:</rtc></ruby> <ruby><rtc lang="grc" translate="no">εἰ μέν κεν Μενέλαον Ἀλέξανδρος καταπέφνῃ</rtc></ruby> <ruby><rtc lang="grc" translate="no">αὐτὸς ἔπειθ' Ἑλένην ἐχέτω καὶ κτήματα πάντα,</rtc></ruby> <ruby><rtc lang="grc" translate="no">ἡμεῖς δ' ἐν νήεσσι νεώμεθα ποντοπόροισιν:</rtc></ruby> <ruby><rtc lang="grc" translate="no">εἰ δέ κ' Ἀλέξανδρον κτείνῃ ξανθὸς Μενέλαος,</rtc></ruby> <ruby><rtc lang="grc" translate="no">Τρῶας ἔπειθ' Ἑλένην καὶ κτήματα πάντ' ἀποδοῦναι,</rtc></ruby> <ruby><rtc lang="grc" translate="no">τιμὴν δ' Ἀργείοις ἀποτινέμεν ἥν τιν' ἔοικεν,</rtc></ruby> <ruby><rtc lang="grc" translate="no">ἥ τε καὶ ἐσσομένοισι μετ' ἀνθρώποισι πέληται.</rtc></ruby> <ruby><rtc lang="grc" translate="no">εἰ δ' ἂν ἐμοὶ τιμὴν Πρίαμος Πριάμοιό τε παῖδες</rtc></ruby> <ruby><rtc lang="grc" translate="no">τίνειν οὐκ ἐθέλωσιν Ἀλεξάνδροιο πεσόντος,</rtc></ruby> <ruby><rtc lang="grc" translate="no">αὐτὰρ ἐγὼ καὶ ἔπειτα μαχήσομαι εἵνεκα ποινῆς</rtc></ruby> <ruby><rtc lang="grc" translate="no">αὖθι μένων, ἧός κε τέλος πολέμοιο κιχείω.</rtc></ruby><br/><ruby><rtc lang="grc" translate="no">ἦ, καὶ ἀπὸ στομάχους ἀρνῶν τάμε νηλέϊ χαλκῷ:</rtc></ruby> <ruby><rtc lang="grc" translate="no">καὶ τοὺς μὲν κατέθηκεν ἐπὶ χθονὸς ἀσπαίροντας</rtc></ruby> <ruby><rtc lang="grc" translate="no">θυμοῦ δευομένους: ἀπὸ γὰρ μένος εἵλετο χαλκός.</rtc></ruby> <ruby><rtc lang="grc" translate="no">οἶνον δ' ἐκ κρητῆρος ἀφυσσόμενοι δεπάεσσιν</rtc></ruby> <ruby><rtc lang="grc" translate="no">ἔκχεον, ἠδ' εὔχοντο θεοῖς αἰειγενέτῃσιν.</rtc></ruby> <ruby><rtc lang="grc" translate="no">ὧδε δέ τις εἴπεσκεν Ἀχαιῶν τε Τρώων τε:</rtc></ruby> <ruby><rtc lang="grc" translate="no">Ζεῦ κύδιστε μέγιστε καὶ ἀθάνατοι θεοὶ ἄλλοι</rtc></ruby> <ruby><rtc lang="grc" translate="no">ὁππότεροι πρότεροι ὑπὲρ ὅρκια πημήνειαν</rtc></ruby> <ruby><rtc lang="grc" translate="no">ὧδέ σφ' ἐγκέφαλος χαμάδις ῥέοι ὡς ὅδε οἶνος</rtc></ruby> <ruby><rtc lang="grc" translate="no">αὐτῶν καὶ τεκέων, ἄλοχοι δ' ἄλλοισι δαμεῖεν.</rtc></ruby><br/><ruby><rtc lang="grc" translate="no">ὣς ἔφαν, οὐδ' ἄρα πώ σφιν ἐπεκραίαινε Κρονίων.</rtc></ruby> <ruby><rtc lang="grc" translate="no">τοῖσι δὲ Δαρδανίδης Πρίαμος μετὰ μῦθον ἔειπε:</rtc></ruby> <ruby><rtc lang="grc" translate="no">κέκλυτέ μευ Τρῶες καὶ ἐϋκνήμιδες Ἀχαιοί:</rtc></ruby> <ruby><rtc lang="grc" translate="no">ἤτοι ἐγὼν εἶμι προτὶ Ἴλιον ἠνεμόεσσαν</rtc></ruby> <ruby><rtc lang="grc" translate="no">ἄψ, ἐπεὶ οὔ πω τλήσομ' ἐν ὀφθαλμοῖσιν ὁρᾶσθαι</rtc></ruby> <ruby><rtc lang="grc" translate="no">μαρνάμενον φίλον υἱὸν ἀρηϊφίλῳ Μενελάῳ:</rtc></ruby> <ruby><rtc lang="grc" translate="no">Ζεὺς μέν που τό γε οἶδε καὶ ἀθάνατοι θεοὶ ἄλλοι</rtc></ruby> <ruby><rtc lang="grc" translate="no">ὁπποτέρῳ θανάτοιο τέλος πεπρωμένον ἐστίν.</rtc></ruby><br/><ruby><rtc lang="grc" translate="no">ἦ ῥα καὶ ἐς δίφρον ἄρνας θέτο ἰσόθεος φώς,</rtc></ruby> <ruby><rtc lang="grc" translate="no">ἂν δ' ἄρ' ἔβαιν' αὐτός, κατὰ δ' ἡνία τεῖνεν ὀπίσσω:</rtc></ruby> <ruby><rtc lang="grc" translate="no">πὰρ δέ οἱ Ἀντήνωρ περικαλλέα βήσετο δίφρον.</rtc></ruby> <ruby><rtc lang="grc" translate="no">τὼ μὲν ἄρ' ἄψορροι προτὶ Ἴλιον ἀπονέοντο:</rtc></ruby> <ruby><rtc lang="grc" translate="no">Ἕκτωρ δὲ Πριάμοιο πάϊς καὶ δῖος Ὀδυσσεὺς</rtc></ruby> <ruby><rtc lang="grc" translate="no">χῶρον μὲν πρῶτον διεμέτρεον, αὐτὰρ ἔπειτα</rtc></ruby> <ruby><rtc lang="grc" translate="no">κλήρους ἐν κυνέῃ χαλκήρεϊ πάλλον ἑλόντες,</rtc></ruby> <ruby><rtc lang="grc" translate="no">ὁππότερος δὴ πρόσθεν ἀφείη χάλκεον ἔγχος.</rtc></ruby> <ruby><rtc lang="grc" translate="no">λαοὶ δ' ἠρήσαντο, θεοῖσι δὲ χεῖρας ἀνέσχον,</rtc></ruby> <ruby><rtc lang="grc" translate="no">ὧδε δέ τις εἴπεσκεν Ἀχαιῶν τε Τρώων τε:</rtc></ruby> <ruby><rtc lang="grc" translate="no">Ζεῦ πάτερ Ἴδηθεν μεδέων κύδιστε μέγιστε</rtc></ruby> <ruby><rtc lang="grc" translate="no">ὁππότερος τάδε ἔργα μετ' ἀμφοτέροισιν ἔθηκε,</rtc></ruby> <ruby><rtc lang="grc" translate="no">τὸν δὸς ἀποφθίμενον δῦναι δόμον Ἄϊδος εἴσω,</rtc></ruby> <ruby><rtc lang="grc" translate="no">ἡμῖν δ' αὖ φιλότητα καὶ ὅρκια πιστὰ γενέσθαι.</rtc></ruby><br/><ruby><rtc lang="grc" translate="no">ὣς ἄρ' ἔφαν, πάλλεν δὲ μέγας κορυθαίολος Ἕκτωρ</rtc></ruby> <ruby><rtc lang="grc" translate="no">ἂψ ὁρόων: Πάριος δὲ θοῶς ἐκ κλῆρος ὄρουσεν.</rtc></ruby> <ruby><rtc lang="grc" translate="no">οἳ μὲν ἔπειθ' ἵζοντο κατὰ στίχας, ἧχι ἑκάστῳ</rtc></ruby> <ruby><rtc lang="grc" translate="no">ἵπποι ἀερσίποδες καὶ ποικίλα τεύχε' ἔκειτο:</rtc></ruby> <ruby><rtc lang="grc" translate="no">αὐτὰρ ὅ γ' ἀμφ' ὤμοισιν ἐδύσετο τεύχεα καλὰ</rtc></ruby> <ruby><rtc lang="grc" translate="no">δῖος Ἀλέξανδρος Ἑλένης πόσις ἠϋκόμοιο.</rtc></ruby> <ruby><rtc lang="grc" translate="no">κνημῖδας μὲν πρῶτα περὶ κνήμῃσιν ἔθηκε</rtc></ruby> <ruby><rtc lang="grc" translate="no">καλάς, ἀργυρέοισιν ἐπισφυρίοις ἀραρυίας:</rtc></ruby> <ruby><rtc lang="grc" translate="no">δεύτερον αὖ θώρηκα περὶ στήθεσσιν ἔδυνεν</rtc></ruby> <ruby><rtc lang="grc" translate="no">οἷο κασιγνήτοιο Λυκάονος: ἥρμοσε δ' αὐτῷ.</rtc></ruby> <ruby><rtc lang="grc" translate="no">ἀμφὶ δ' ἄρ' ὤμοισιν βάλετο ξίφος ἀργυρόηλον</rtc></ruby> <ruby><rtc lang="grc" translate="no">χάλκεον, αὐτὰρ ἔπειτα σάκος μέγα τε στιβαρόν τε:</rtc></ruby> <ruby><rtc lang="grc" translate="no">κρατὶ δ' ἐπ' ἰφθίμῳ κυνέην εὔτυκτον ἔθηκεν</rtc></ruby> <ruby><rtc lang="grc" translate="no">ἵππουριν: δεινὸν δὲ λόφος καθύπερθεν ἔνευεν:</rtc></ruby> <ruby><rtc lang="grc" translate="no">εἵλετο δ' ἄλκιμον ἔγχος, ὅ οἱ παλάμηφιν ἀρήρει.</rtc></ruby> <ruby><rtc lang="grc" translate="no">ὣς δ' αὔτως Μενέλαος ἀρήϊος ἔντε' ἔδυνεν.</rtc></ruby><br/><ruby><rtc lang="grc" translate="no">οἳ δ' ἐπεὶ οὖν ἑκάτερθεν ὁμίλου θωρήχθησαν,</rtc></ruby> <ruby><rtc lang="grc" translate="no">ἐς μέσσον Τρώων καὶ Ἀχαιῶν ἐστιχόωντο</rtc></ruby> <ruby><rtc lang="grc" translate="no">δεινὸν δερκόμενοι: θάμβος δ' ἔχεν εἰσορόωντας</rtc></ruby> <ruby><rtc lang="grc" translate="no">Τρῶάς θ' ἱπποδάμους καὶ ἐϋκνήμιδας Ἀχαιούς.</rtc></ruby> <ruby><rtc lang="grc" translate="no">καί ῥ' ἐγγὺς στήτην διαμετρητῷ ἐνὶ χώρῳ</rtc></ruby> <ruby><rtc lang="grc" translate="no">σείοντ' ἐγχείας ἀλλήλοισιν κοτέοντε.</rtc></ruby> <ruby><rtc lang="grc" translate="no">πρόσθε δ' Ἀλέξανδρος προί̈ει δολιχόσκιον ἔγχος,</rtc></ruby> <ruby><rtc lang="grc" translate="no">καὶ βάλεν Ἀτρεί̈δαο κατ' ἀσπίδα πάντοσε ἴσην,</rtc></ruby> <ruby><rtc lang="grc" translate="no">οὐδ' ἔρρηξεν χαλκός, ἀνεγνάμφθη δέ οἱ αἰχμὴ</rtc></ruby> <ruby><rtc lang="grc" translate="no">ἀσπίδ' ἐνὶ κρατερῇ: ὃ δὲ δεύτερον ὄρνυτο χαλκῷ</rtc></ruby> <ruby><rtc lang="grc" translate="no">Ἀτρεί̈δης Μενέλαος ἐπευξάμενος Διὶ πατρί:</rtc></ruby> <ruby><rtc lang="grc" translate="no">Ζεῦ ἄνα δὸς τίσασθαι ὅ με πρότερος κάκ' ἔοργε</rtc></ruby> <ruby><rtc lang="grc" translate="no">δῖον Ἀλέξανδρον, καὶ ἐμῇς ὑπὸ χερσὶ δάμασσον,</rtc></ruby> <ruby><rtc lang="grc" translate="no">ὄφρα τις ἐρρίγῃσι καὶ ὀψιγόνων ἀνθρώπων</rtc></ruby> <ruby><rtc lang="grc" translate="no">ξεινοδόκον κακὰ ῥέξαι, ὅ κεν φιλότητα παράσχῃ.</rtc></ruby><br/><ruby><rtc lang="grc" translate="no">ἦ ῥα καὶ ἀμπεπαλὼν προί̈ει δολιχόσκιον ἔγχος,</rtc></ruby> <ruby><rtc lang="grc" translate="no">καὶ βάλε Πριαμίδαο κατ' ἀσπίδα πάντοσε ἴσην:</rtc></ruby> <ruby><rtc lang="grc" translate="no">διὰ μὲν ἀσπίδος ἦλθε φαεινῆς ὄβριμον ἔγχος,</rtc></ruby> <ruby><rtc lang="grc" translate="no">καὶ διὰ θώρηκος πολυδαιδάλου ἠρήρειστο:</rtc></ruby> <ruby><rtc lang="grc" translate="no">ἀντικρὺ δὲ παραὶ λαπάρην διάμησε χιτῶνα</rtc></ruby> <ruby><rtc lang="grc" translate="no">ἔγχος: ὃ δ' ἐκλίνθη καὶ ἀλεύατο κῆρα μέλαιναν.</rtc></ruby> <ruby><rtc lang="grc" translate="no">Ἀτρεί̈δης δὲ ἐρυσσάμενος ξίφος ἀργυρόηλον</rtc></ruby> <ruby><rtc lang="grc" translate="no">πλῆξεν ἀνασχόμενος κόρυθος φάλον: ἀμφὶ δ' ἄρ' αὐτῷ</rtc></ruby> <ruby><rtc lang="grc" translate="no">τριχθά τε καὶ τετραχθὰ διατρυφὲν ἔκπεσε χειρός.</rtc></ruby> <ruby><rtc lang="grc" translate="no">Ἀτρεί̈δης δ' ᾤμωξεν ἰδὼν εἰς οὐρανὸν εὐρύν:</rtc></ruby> <ruby><rtc lang="grc" translate="no">Ζεῦ πάτερ οὔ τις σεῖο θεῶν ὀλοώτερος ἄλλος:</rtc></ruby> <ruby><rtc lang="grc" translate="no">ἦ τ' ἐφάμην τίσασθαι Ἀλέξανδρον κακότητος:</rtc></ruby> <ruby><rtc lang="grc" translate="no">νῦν δέ μοι ἐν χείρεσσιν ἄγη ξίφος, ἐκ δέ μοι ἔγχος</rtc></ruby> <ruby><rtc lang="grc" translate="no">ἠί̈χθη παλάμηφιν ἐτώσιον, οὐδ' ἔβαλόν μιν.</rtc></ruby><br/><ruby><rtc lang="grc" translate="no">ἦ καὶ ἐπαί̈ξας κόρυθος λάβεν ἱπποδασείης,</rtc></ruby> <ruby><rtc lang="grc" translate="no">ἕλκε δ' ἐπιστρέψας μετ' ἐϋκνήμιδας Ἀχαιούς:</rtc></ruby> <ruby><rtc lang="grc" translate="no">ἄγχε δέ μιν πολύκεστος ἱμὰς ἁπαλὴν ὑπὸ δειρήν,</rtc></ruby> <ruby><rtc lang="grc" translate="no">ὅς οἱ ὑπ' ἀνθερεῶνος ὀχεὺς τέτατο τρυφαλείης.</rtc></ruby> <ruby><rtc lang="grc" translate="no">καί νύ κεν εἴρυσσέν τε καὶ ἄσπετον ἤρατο κῦδος,</rtc></ruby> <ruby><rtc lang="grc" translate="no">εἰ μὴ ἄρ' ὀξὺ νόησε Διὸς θυγάτηρ Ἀφροδίτη,</rtc></ruby> <ruby><rtc lang="grc" translate="no">ἥ οἱ ῥῆξεν ἱμάντα βοὸς ἶφι κταμένοιο:</rtc></ruby> <ruby><rtc lang="grc" translate="no">κεινὴ δὲ τρυφάλεια ἅμ' ἕσπετο χειρὶ παχείῃ.</rtc></ruby> <ruby><rtc lang="grc" translate="no">τὴν μὲν ἔπειθ' ἥρως μετ' ἐϋκνήμιδας Ἀχαιοὺς</rtc></ruby> <ruby><rtc lang="grc" translate="no">ῥῖψ' ἐπιδινήσας, κόμισαν δ' ἐρίηρες ἑταῖροι:</rtc></ruby> <ruby><rtc lang="grc" translate="no">αὐτὰρ ὃ ἂψ ἐπόρουσε κατακτάμεναι μενεαίνων</rtc></ruby> <ruby><rtc lang="grc" translate="no">ἔγχεϊ χαλκείῳ: τὸν δ' ἐξήρπαξ' Ἀφροδίτη</rtc></ruby> <ruby><rtc lang="grc" translate="no">ῥεῖα μάλ' ὥς τε θεός, ἐκάλυψε δ' ἄρ' ἠέρι πολλῇ,</rtc></ruby> <ruby><rtc lang="grc" translate="no">κὰδ δ' εἷσ' ἐν θαλάμῳ εὐώδεϊ κηώεντι.</rtc></ruby> <ruby><rtc lang="grc" translate="no">αὐτὴ δ' αὖ Ἑλένην καλέουσ' ἴε: τὴν δὲ κίχανε</rtc></ruby> <ruby><rtc lang="grc" translate="no">πύργῳ ἐφ' ὑψηλῷ, περὶ δὲ Τρῳαὶ ἅλις ἦσαν:</rtc></ruby> <ruby><rtc lang="grc" translate="no">χειρὶ δὲ νεκταρέου ἑανοῦ ἐτίναξε λαβοῦσα,</rtc></ruby> <ruby><rtc lang="grc" translate="no">γρηὶ̈ δέ μιν ἐϊκυῖα παλαιγενέϊ προσέειπεν</rtc></ruby> <ruby><rtc lang="grc" translate="no">εἰροκόμῳ, ἥ οἱ Λακεδαίμονι ναιετοώσῃ</rtc></ruby> <ruby><rtc lang="grc" translate="no">ἤσκειν εἴρια καλά, μάλιστα δέ μιν φιλέεσκε:</rtc></ruby> <ruby><rtc lang="grc" translate="no">τῇ μιν ἐεισαμένη προσεφώνεε δῖ' Ἀφροδίτη:</rtc></ruby> <ruby><rtc lang="grc" translate="no">δεῦρ' ἴθ': Ἀλέξανδρός σε καλεῖ οἶκον δὲ νέεσθαι.</rtc></ruby> <ruby><rtc lang="grc" translate="no">κεῖνος ὅ γ' ἐν θαλάμῳ καὶ δινωτοῖσι λέχεσσι</rtc></ruby> <ruby><rtc lang="grc" translate="no">κάλλεί̈ τε στίλβων καὶ εἵμασιν: οὐδέ κε φαίης</rtc></ruby> <ruby><rtc lang="grc" translate="no">ἀνδρὶ μαχεσσάμενον τόν γ' ἐλθεῖν, ἀλλὰ χορὸν δὲ</rtc></ruby> <ruby><rtc lang="grc" translate="no">ἔρχεσθ', ἠὲ χοροῖο νέον λήγοντα καθίζειν.</rtc></ruby><br/><ruby><rtc lang="grc" translate="no">ὣς φάτο, τῇ δ' ἄρα θυμὸν ἐνὶ στήθεσσιν ὄρινε:</rtc></ruby> <ruby><rtc lang="grc" translate="no">καί ῥ' ὡς οὖν ἐνόησε θεᾶς περικαλλέα δειρὴν</rtc></ruby> <ruby><rtc lang="grc" translate="no">στήθεά θ' ἱμερόεντα καὶ ὄμματα μαρμαίροντα,</rtc></ruby> <ruby><rtc lang="grc" translate="no">θάμβησέν τ' ἄρ' ἔπειτα ἔπος τ' ἔφατ' ἔκ τ' ὀνόμαζε:</rtc></ruby> <ruby><rtc lang="grc" translate="no">δαιμονίη, τί με ταῦτα λιλαίεαι ἠπεροπεύειν;</rtc></ruby> <ruby><rtc lang="grc" translate="no">ἦ πῄ με προτέρω πολίων εὖ ναιομενάων</rtc></ruby> <ruby><rtc lang="grc" translate="no">ἄξεις, ἢ Φρυγίης ἢ Μῃονίης ἐρατεινῆς,</rtc></ruby> <ruby><rtc lang="grc" translate="no">εἴ τίς τοι καὶ κεῖθι φίλος μερόπων ἀνθρώπων:</rtc></ruby> <ruby><rtc lang="grc" translate="no">οὕνεκα δὴ νῦν δῖον Ἀλέξανδρον Μενέλαος</rtc></ruby> <ruby><rtc lang="grc" translate="no">νικήσας ἐθέλει στυγερὴν ἐμὲ οἴκαδ' ἄγεσθαι,</rtc></ruby> <ruby><rtc lang="grc" translate="no">τοὔνεκα δὴ νῦν δεῦρο δολοφρονέουσα παρέστης;</rtc></ruby> <ruby><rtc lang="grc" translate="no">ἧσο παρ' αὐτὸν ἰοῦσα, θεῶν δ' ἀπόεικε κελεύθου,</rtc></ruby> <ruby><rtc lang="grc" translate="no">μηδ' ἔτι σοῖσι πόδεσσιν ὑποστρέψειας Ὄλυμπον,</rtc></ruby> <ruby><rtc lang="grc" translate="no">ἀλλ' αἰεὶ περὶ κεῖνον ὀί̈ζυε καί ἑ φύλασσε,</rtc></ruby> <ruby><rtc lang="grc" translate="no">εἰς ὅ κέ σ' ἢ ἄλοχον ποιήσεται ἢ ὅ γε δούλην.</rtc></ruby> <ruby><rtc lang="grc" translate="no">κεῖσε δ' ἐγὼν οὐκ εἶμι: νεμεσσητὸν δέ κεν εἴη:</rtc></ruby> <ruby><rtc lang="grc" translate="no">κείνου πορσανέουσα λέχος: Τρῳαὶ δέ μ' ὀπίσσω</rtc></ruby> <ruby><rtc lang="grc" translate="no">πᾶσαι μωμήσονται: ἔχω δ' ἄχε' ἄκριτα θυμῷ.</rtc></ruby><br/><ruby><rtc lang="grc" translate="no">τὴν δὲ χολωσαμένη προσεφώνεε δῖ' Ἀφροδίτη:</rtc></ruby> <ruby><rtc lang="grc" translate="no">μή μ' ἔρεθε σχετλίη, μὴ χωσαμένη σε μεθείω,</rtc></ruby> <ruby><rtc lang="grc" translate="no">τὼς δέ σ' ἀπεχθήρω ὡς νῦν ἔκπαγλ' ἐφίλησα,</rtc></ruby> <ruby><rtc lang="grc" translate="no">μέσσῳ δ' ἀμφοτέρων μητίσομαι ἔχθεα λυγρὰ</rtc></ruby> <ruby><rtc lang="grc" translate="no">Τρώων καὶ Δαναῶν, σὺ δέ κεν κακὸν οἶτον ὄληαι.</rtc></ruby><br/><ruby><rtc lang="grc" translate="no">ὣς ἔφατ', ἔδεισεν δ' Ἑλένη Διὸς ἐκγεγαυῖα,</rtc></ruby> <ruby><rtc lang="grc" translate="no">βῆ δὲ κατασχομένη ἑανῷ ἀργῆτι φαεινῷ</rtc></ruby> <ruby><rtc lang="grc" translate="no">σιγῇ, πάσας δὲ Τρῳὰς λάθεν: ἦρχε δὲ δαίμων.</rtc></ruby><br/><ruby><rtc lang="grc" translate="no">αἳ δ' ὅτ' Ἀλεξάνδροιο δόμον περικαλλέ' ἵκοντο,</rtc></ruby> <ruby><rtc lang="grc" translate="no">ἀμφίπολοι μὲν ἔπειτα θοῶς ἐπὶ ἔργα τράποντο,</rtc></ruby> <ruby><rtc lang="grc" translate="no">ἣ δ' εἰς ὑψόροφον θάλαμον κίε δῖα γυναικῶν.</rtc></ruby> <ruby><rtc lang="grc" translate="no">τῇ δ' ἄρα δίφρον ἑλοῦσα φιλομειδὴς Ἀφροδίτη</rtc></ruby> <ruby><rtc lang="grc" translate="no">ἀντί' Ἀλεξάνδροιο θεὰ κατέθηκε φέρουσα:</rtc></ruby> <ruby><rtc lang="grc" translate="no">ἔνθα κάθιζ' Ἑλένη κούρη Διὸς αἰγιόχοιο</rtc></ruby> <ruby><rtc lang="grc" translate="no">ὄσσε πάλιν κλίνασα, πόσιν δ' ἠνίπαπε μύθῳ:</rtc></ruby> <ruby><rtc lang="grc" translate="no">ἤλυθες ἐκ πολέμου: ὡς ὤφελες αὐτόθ' ὀλέσθαι</rtc></ruby> <ruby><rtc lang="grc" translate="no">ἀνδρὶ δαμεὶς κρατερῷ, ὃς ἐμὸς πρότερος πόσις ἦεν.</rtc></ruby> <ruby><rtc lang="grc" translate="no">ἦ μὲν δὴ πρίν γ' εὔχε' ἀρηϊφίλου Μενελάου</rtc></ruby> <ruby><rtc lang="grc" translate="no">σῇ τε βίῃ καὶ χερσὶ καὶ ἔγχεϊ φέρτερος εἶναι:</rtc></ruby> <ruby><rtc lang="grc" translate="no">ἀλλ' ἴθι νῦν προκάλεσσαι ἀρηί̈φιλον Μενέλαον</rtc></ruby> <ruby><rtc lang="grc" translate="no">ἐξαῦτις μαχέσασθαι ἐναντίον: ἀλλά σ' ἔγωγε</rtc></ruby> <ruby><rtc lang="grc" translate="no">παύεσθαι κέλομαι, μηδὲ ξανθῷ Μενελάῳ</rtc></ruby> <ruby><rtc lang="grc" translate="no">ἀντίβιον πόλεμον πολεμίζειν ἠδὲ μάχεσθαι</rtc></ruby> <ruby><rtc lang="grc" translate="no">ἀφραδέως, μή πως τάχ' ὑπ' αὐτοῦ δουρὶ δαμήῃς.</rtc></ruby><br/><ruby><rtc lang="grc" translate="no">τὴν δὲ Πάρις μύθοισιν ἀμειβόμενος προσέειπε:</rtc></ruby> <ruby><rtc lang="grc" translate="no">μή με γύναι χαλεποῖσιν ὀνείδεσι θυμὸν ἔνιπτε:</rtc></ruby> <ruby><rtc lang="grc" translate="no">νῦν μὲν γὰρ Μενέλαος ἐνίκησεν σὺν Ἀθήνῃ,</rtc></ruby> <ruby><rtc lang="grc" translate="no">κεῖνον δ' αὖτις ἐγώ: πάρα γὰρ θεοί εἰσι καὶ ἡμῖν.</rtc></ruby> <ruby><rtc lang="grc" translate="no">ἀλλ' ἄγε δὴ φιλότητι τραπείομεν εὐνηθέντε:</rtc></ruby> <ruby><rtc lang="grc" translate="no">οὐ γάρ πώ ποτέ μ' ὧδέ γ' ἔρως φρένας ἀμφεκάλυψεν,</rtc></ruby> <ruby><rtc lang="grc" translate="no">οὐδ' ὅτε σε πρῶτον Λακεδαίμονος ἐξ ἐρατεινῆς</rtc></ruby> <ruby><rtc lang="grc" translate="no">ἔπλεον ἁρπάξας ἐν ποντοπόροισι νέεσσι,</rtc></ruby> <ruby><rtc lang="grc" translate="no">νήσῳ δ' ἐν Κραναῇ ἐμίγην φιλότητι καὶ εὐνῇ,</rtc></ruby> <ruby><rtc lang="grc" translate="no">ὥς σεο νῦν ἔραμαι καί με γλυκὺς ἵμερος αἱρεῖ.</rtc></ruby><br/><ruby><rtc lang="grc" translate="no">ἦ ῥα, καὶ ἄρχε λέχος δὲ κιών: ἅμα δ' εἵπετ' ἄκοιτις.</rtc></ruby><br/><ruby><rtc lang="grc" translate="no">τὼ μὲν ἄρ' ἐν τρητοῖσι κατεύνασθεν λεχέεσσιν,</rtc></ruby> <ruby><rtc lang="grc" translate="no">Ἀτρεί̈δης δ' ἀν' ὅμιλον ἐφοίτα θηρὶ ἐοικὼς</rtc></ruby> <ruby><rtc lang="grc" translate="no">εἴ που ἐσαθρήσειεν Ἀλέξανδρον θεοειδέα.</rtc></ruby> <ruby><rtc lang="grc" translate="no">ἀλλ' οὔ τις δύνατο Τρώων κλειτῶν τ' ἐπικούρων</rtc></ruby> <ruby><rtc lang="grc" translate="no">δεῖξαι Ἀλέξανδρον τότ' ἀρηϊφίλῳ Μενελάῳ:</rtc></ruby> <ruby><rtc lang="grc" translate="no">οὐ μὲν γὰρ φιλότητί γ' ἐκεύθανον εἴ τις ἴδοιτο:</rtc></ruby> <ruby><rtc lang="grc" translate="no">ἶσον γάρ σφιν πᾶσιν ἀπήχθετο κηρὶ μελαίνῃ.</rtc></ruby> <ruby><rtc lang="grc" translate="no">τοῖσι δὲ καὶ μετέειπεν ἄναξ ἀνδρῶν Ἀγαμέμνων:</rtc></ruby> <ruby><rtc lang="grc" translate="no">κέκλυτέ μευ Τρῶες καὶ Δάρδανοι ἠδ' ἐπίκουροι:</rtc></ruby> <ruby><rtc lang="grc" translate="no">νίκη μὲν δὴ φαίνετ' ἀρηϊφίλου Μενελάου,</rtc></ruby> <ruby><rtc lang="grc" translate="no">ὑμεῖς δ' Ἀργείην Ἑλένην καὶ κτήμαθ' ἅμ' αὐτῇ</rtc></ruby> <ruby><rtc lang="grc" translate="no">ἔκδοτε, καὶ τιμὴν ἀποτινέμεν ἥν τιν' ἔοικεν,</rtc></ruby> <ruby><rtc lang="grc" translate="no">ἥ τε καὶ ἐσσομένοισι μετ' ἀνθρώποισι πέληται.</rtc></ruby><br/><ruby><rtc lang="grc" translate="no">ὣς ἔφατ' Ἀτρεί̈δης, ἐπὶ δ' ᾔνεον ἄλλοι Ἀχαιοί.</rtc></ruby></ol><nav><a href="#!/" rel="contents">Table of Contents</a> <a href="#!/iliad/book2/" rel="prev">Previous</a> <a href="#!/iliad/book4/" rel="next">Next</a></nav></section></article>