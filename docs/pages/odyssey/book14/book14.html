<h2>Book 14</h2><ruby><rtc lang="grc" translate="no">αὐτὰρ ὁ ἐκ λιμένος προσέβη τρηχεῖαν ἀταρπὸν<br/>χῶρον ἀν' ὑλήεντα δι' ἄκριας, ᾗ οἱ Ἀθήνη<br/>πέφραδε δῖον ὑφορβόν, ὅ οἱ βιότοιο μάλιστα<br/>κήδετο οἰκήων, οὓς κτήσατο δῖος Ὀδυσσεύς.</rtc></ruby> <ruby><rtc lang="grc" translate="no">τὸν δ' ἄρ' ἐνὶ προδόμῳ εὗρ' ἥμενον, ἔνθα οἱ αὐλὴ<br/>ὑψηλὴ δέδμητο, περισκέπτῳ ἐνὶ χώρῳ,<br/>καλή τε μεγάλη τε, περίδρομος: ἥν ῥα συβώτης<br/>αὐτὸς δείμαθ' ὕεσσιν ἀποιχομένοιο ἄνακτος,<br/>νόσφιν δεσποίνης καὶ Λαέρταο γέροντος,<br/>ῥυτοῖσιν λάεσσι καὶ ἐθρίγκωσεν ἀχέρδῳ:<br/>σταυροὺς δ' ἐκτὸς ἔλασσε διαμπερὲς ἔνθα καὶ ἔνθα,<br/>πυκνοὺς καὶ θαμέας, τὸ μέλαν δρυὸς ἀμφικεάσσας:<br/>ἔντοσθεν δ' αὐλῆς συφεοὺς δυοκαίδεκα ποίει<br/>πλησίον ἀλλήλων, εὐνὰς συσίν: ἐν δὲ ἑκάστῳ<br/>πεντήκοντα σύες χαμαιευνάδες ἐρχατόωντο,<br/>θήλειαι τοκάδες: τοὶ δ' ἄρσενες ἐκτὸς ἴαυον,<br/>πολλὸν παυρότεροι: τοὺς γὰρ μινύθεσκον ἔδοντες<br/>ἀντίθεοι μνηστῆρες, ἐπεὶ προί̈αλλε συβώτης<br/>αἰεὶ ζατρεφέων σιάλων τὸν ἄριστον ἁπάντων:<br/>οἱ δὲ τριηκόσιοί τε καὶ ἑξήκοντα πέλοντο.<br/>πὰρ δὲ κύνες, θήρεσσιν ἐοικότες αἰὲν ἴαυον<br/>τέσσαρες, οὓς ἔθρεψε συβώτης, ὄρχαμος ἀνδρῶν.<br/>αὐτὸς δ' ἀμφὶ πόδεσσιν ἑοῖς ἀράρισκε πέδιλα,<br/>τάμνων δέρμα βόειον ἐϋχροές: οἱ δὲ δὴ ἄλλοι<br/>ᾤχοντ' ἄλλυδις ἄλλος ἅμ' ἀγρομένοισι σύεσσιν,<br/>οἱ τρεῖς: τὸν δὲ τέταρτον ἀποπροέηκε πόλινδε<br/>σῦν ἀγέμεν μνηστῆρσιν ὑπερφιάλοισιν ἀνάγκῃ,<br/>ὄφρ' ἱερεύσαντες κρειῶν κορεσαίατο θυμόν.</rtc></ruby> <ruby><rtc lang="grc" translate="no">ἐξαπίνης δ' Ὀδυσῆα ἴδον κύνες ὑλακόμωροι.<br/>οἱ μὲν κεκλήγοντες ἐπέδραμον: αὐτὰρ Ὀδυσσεὺς<br/>ἕζετο κερδοσύνη, σκῆπτρον δέ οἱ ἔκπεσε χειρός.<br/>ἔνθα κεν ᾧ πὰρ σταθμῷ ἀεικέλιον πάθεν ἄλγος:<br/>ἀλλὰ συβώτης ὦκα ποσὶ κραιπνοῖσι μετασπὼν<br/>ἔσσυτ' ἀνὰ πρόθυρον, σκῦτος δέ οἱ ἔκπεσε χειρός.<br/>τοὺς μὲν ὁμοκλήσας σεῦεν κύνας ἄλλυδις ἄλλον<br/>πυκνῇσιν λιθάδεσσιν: ὁ δὲ προσέειπεν ἄνακτα:</rtc></ruby> <ruby><rtc lang="grc" translate="no">"ὦ γέρον, ἦ ὀλίγου σε κύνες διεδηλήσαντο<br/>ἐξαπίνης, καί κέν μοι ἐλεγχείην κατέχευας.<br/>καὶ δέ μοι ἄλλα θεοὶ δόσαν ἄλγεά τε στοναχάς τε:<br/>ἀντιθέου γὰρ ἄνακτος ὀδυρόμενος καὶ ἀχεύων<br/>ἧμαι, ἄλλοισιν δὲ σύας σιάλους ἀτιτάλλω<br/>ἔδμεναι: αὐτὰρ κεῖνος ἐελδόμενός που ἐδωδῆς<br/>πλάζετ' ἐπ' ἀλλοθρόων ἀνδρῶν δῆμόν τε πόλιν τε,<br/>εἴ που ἔτι ζώει καὶ ὁρᾷ φάος ἠελίοιο.<br/>ἀλλ' ἕπεο, κλισίηνδ' ἴομεν, γέρον, ὄφρα καὶ αὐτός,<br/>σίτου καὶ οἴνοιο κορεσσάμενος κατὰ θυμόν,<br/>εἴπῃς ὁππόθεν ἐσσὶ καὶ ὁππόσα κήδε' ἀνέτλης."<br/>ὣς εἰπὼν κλισίηνδ' ἡγήσατο δῖος ὑφορβός,<br/>εἷσεν δ' εἰσαγαγών, ῥῶπας δ' ὑπέχευε δασείας,<br/>ἐστόρεσεν δ' ἐπὶ δέρμα ἰονθάδος ἀγρίου αἰγός,<br/>αὐτοῦ ἐνεύναιον, μέγα καὶ δασύ. χαῖρε δ' Ὀδυσσεὺς<br/>ὅττι μιν ὣς ὑπέδεκτο, ἔπος τ' ἔφατ' ἔκ τ' ὀνόμαζεν:</rtc></ruby> <ruby><rtc lang="grc" translate="no">"Ζεύς τοι δοίη, ξεῖνε, καὶ ἀθάνατοι θεοὶ ἄλλοι<br/>ὅττι μάλιστ' ἐθέλεις, ὅτι με πρόφρων ὑπέδεξο."<br/>τὸν δ' ἀπαμειβόμενος προσέφης, Εὔμαιε συβῶτα:<br/>"ξεῖν', οὔ μοι θέμις ἔστ', οὐδ' εἰ κακίων σέθεν ἔλθοι,<br/>ξεῖνον ἀτιμῆσαι: πρὸς γὰρ Διός εἰσιν ἅπαντες<br/>ξεῖνοί τε πτωχοί τε: δόσις δ' ὀλίγη τε φίλη τε<br/>γίγνεται ἡμετέρη: ἡ γὰρ δμώων δίκη ἐστὶν<br/>αἰεὶ δειδιότων, ὅτ' ἐπικρατέωσιν ἄνακτες<br/>οἱ νέοι. ἦ γὰρ τοῦ γε θεοὶ κατὰ νόστον ἔδησαν,<br/>ὅς κεν ἔμ' ἐνδυκέως ἐφίλει καὶ κτῆσιν ὄπασσεν,<br/>οἶκόν τε κλῆρόν τε πολυμνήστην τε γυναῖκα,<br/>οἷά τε ᾧ οἰκῆϊ ἄναξ εὔθυμος ἔδωκεν,<br/>ὅς οἱ πολλὰ κάμῃσι, θεὸς δ' ἐπὶ ἔργον ἀέξῃ,<br/>ὡς καὶ ἐμοὶ τόδε ἔργον ἀέξεται, ᾧ ἐπιμίμνω.<br/>τῷ κέ με πόλλ' ὤνησεν ἄναξ, εἰ αὐτόθ' ἐγήρα:<br/>ἀλλ' ὄλεθ'--ὡς ὤφελλ' Ἑλένης ἀπὸ φῦλον ὀλέσθαι<br/>πρόχνυ, ἐπεὶ πολλῶν ἀνδρῶν ὑπὸ γούνατ' ἔλυσε:<br/>καὶ γὰρ κεῖνος ἔβη Ἀγαμέμνονος εἵνεκα τιμῆς<br/>Ἴλιον εἰς εὔπωλον, ἵνα Τρώεσσι μάχοιτο."<br/>ὣς εἰπὼν ζωστῆρι θοῶς συνέεργε χιτῶνα,<br/>βῆ δ' ἴμεν ἐς συφεούς, ὅθι ἔθνεα ἔρχατο χοίρων.<br/>ἔνθεν ἑλὼν δύ' ἔνεικε καὶ ἀμφοτέρους ἱέρευσεν,<br/>εὗσέ τε μίστυλλέν τε καὶ ἀμφ' ὀβελοῖσιν ἔπειρεν.<br/>ὀπτήσας δ' ἄρα πάντα φέρων παρέθηκ' Ὀδυσῆϊ<br/>θέρμ' αὐτοῖς ὀβελοῖσιν: ὁ δ' ἄλφιτα λευκὰ πάλυνεν:<br/>ἐν δ' ἄρα κισσυβίῳ κίρνη μελιηδέα οἶνον,<br/>αὐτὸς δ' ἀντίον ἷζεν, ἐποτρύνων δὲ προσηύδα:</rtc></ruby> <ruby><rtc lang="grc" translate="no">"ἔσθιε νῦν, ὦ ξεῖνε, τά τε δμώεσσι πάρεστι,<br/>χοίρε': ἀτὰρ σιάλους γε σύας μνηστῆρες ἔδουσιν,<br/>οὐκ ὄπιδα φρονέοντες ἐνὶ φρεσὶν οὐδ' ἐλεητύν.<br/>οὐ μὲν σχέτλια ἔργα θεοὶ μάκαρες φιλέουσιν,<br/>ἀλλὰ δίκην τίουσι καὶ αἴσιμα ἔργ' ἀνθρώπων.<br/>καὶ μὲν δυσμενέες καὶ ἀνάρσιοι, οἵ τ' ἐπὶ γαίης<br/>ἀλλοτρίης βῶσιν καί σφι Ζεὺς ληί̈δα δώῃ,<br/>πλησάμενοι δέ τε νῆας ἔβαν οἶκόνδε νέεσθαι,<br/>καὶ μὲν τοῖς ὄπιδος κρατερὸν δέος ἐν φρεσὶ πίπτει.<br/>οἵδε δὲ καί τι ἴσασι, θεοῦ δέ τιν' ἔκλυον αὐδήν,<br/>κείνου λυγρὸν ὄλεθρον, ὅτ' οὐκ ἐθέλουσι δικαίως<br/>μνᾶσθαι οὐδὲ νέεσθαι ἐπὶ σφέτερ', ἀλλὰ ἕκηλοι<br/>κτήματα δαρδάπτουσιν ὑπέρβιον, οὐδ' ἔπι φειδώ.<br/>ὅσσαι γὰρ νύκτες τε καὶ ἡμέραι ἐκ Διός εἰσιν,<br/>οὔ ποθ' ἓν ἱρεύουσ' ἱερήϊον, οὐδὲ δύ' οἴω:<br/>οἶνον δὲ φθινύθουσιν ὑπέρβιον ἐξαφύοντες.<br/>ἦ γάρ οἱ ζωή γ' ἦν ἄσπετος: οὔ τινι τόσση<br/>ἀνδρῶν ἡρώων, οὔτ' ἠπείροιο μελαίνης<br/>οὔτ' αὐτῆς Ἰθάκης: οὐδὲ ξυνεείκοσι φωτῶν<br/>ἔστ' ἄφενος τοσσοῦτον: ἐγὼ δέ κέ τοι καταλέξω.<br/>δώδεκ' ἐν ἠπείρῳ ἀγέλαι: τόσα πώεα οἰῶν,<br/>τόσσα συῶν συβόσια, τόσ' αἰπόλια πλατέ' αἰγῶν<br/>βόσκουσι ξεῖνοί τε καὶ αὐτοῦ βώτορες ἄνδρες.<br/>?νθάδε δ' αἰπόλια πλατέ' αἰγῶν ἕνδεκα πάντα<br/>ἐσχατιῇ βόσκοντ', ἐπὶ δ' ἀνέρες ἐσθλοὶ ὄρονται.<br/>τῶν αἰεί σφιν ἕκαστος ἐπ' ἤματι μῆλον ἀγινεῖ,<br/>ζατρεφέων αἰγῶν ὅς τις φαίνηται ἄριστος.<br/>αὐτὰρ ἐγὼ σῦς τάσδε φυλάσσω τε ῥύομαί τε,<br/>καί σφι συῶν τὸν ἄριστον ἐὺ̈ κρίνας ἀποπέμπω."</rtc></ruby> <ruby><rtc lang="grc" translate="no">ὣς φύθ', ὁ δ' ἐνδυκέως κρέα τ' ἤσθιε πῖνέ τε οἶνον<br/>ἁρπαλέως ἀκέων, κακὰ δὲ μνηστῆρσι φύτευεν.<br/>αὐτὰρ ἐπεὶ δείπνησε καὶ ἤραρε θυμὸν ἐδωδῇ,<br/>καί οἱ πλησάμενος δῶκε σκύφον, ᾧ περ ἔπινεν,<br/>οἴνου ἐνίπλειον: ὁ δ' ἐδέξατο, χαῖρε δὲ θυμῷ,<br/>καί μιν φωνήσας ἔπεα πτερόεντα προσηύδα:</rtc></ruby> <ruby><rtc lang="grc" translate="no">"ὦ φίλε, τίς γάρ σε πρίατο κτεάτεσσιν ἑοῖσιν,<br/>ὧδε μάλ' ἀφνειὸς καὶ καρτερὸς ὡς ἀγορεύεις;<br/>φῆς δ' αὐτὸν φθίσθαι Ἀγαμέμνονος εἵνεκα τιμῆς.<br/>εἰπέ μοι, αἴ κέ ποθι γνώω τοιοῦτον ἐόντα.<br/>Ζεὺς γάρ που τό γε οἶδε καὶ ἀθάνατοι θεοὶ ἄλλοι,<br/>εἴ κέ μιν ἀγγείλαιμι ἰδών: ἐπὶ πολλὰ δ' ἀλήθην."</rtc></ruby> <ruby><rtc lang="grc" translate="no">τὸν δ' ἠμείβετ' ἔπειτα συβώτης, ὄρχαμος ἀνδρῶν:<br/>"ὦ γέρον, οὔ τις κεῖνον ἀνὴρ ἀλαλήμενος ἐλθὼν<br/>ἀγγέλλων πείσειε γυναῖκά τε καὶ φίλον υἱόν,<br/>ἀλλ' ἄλλως κομιδῆς κεχρημένοι ἄνδρες ἀλῆται<br/>ψεύδοντ', οὐδ' ἐθέλουσιν ἀληθέα μυθήσασθαι.<br/>ὃς δέ κ' ἀλητεύων Ἰθάκης ἐς δῆμον ἵκηται,<br/>ἐλθὼν ἐς δέσποιναν ἐμὴν ἀπατήλια βάζει:<br/>ἡ δ' εὖ δεξαμένη φιλέει καὶ ἕκαστα μεταλλᾷ,<br/>καί οἱ ὀδυρομένῃ βλεφάρων ἄπο δάκρυα πίπτει,<br/>ἣ θέμις ἐστὶ γυναικός, ἐπὴν πόσις ἄλλοθ' ὄληται.<br/>αἶψά κε καὶ σύ, γεραιέ, ἔπος παρατεκτήναιο.<br/>εἴ τίς τοι χλαῖνάν τε χιτῶνά τε εἵματα δοίη.<br/>τοῦ δ' ἤδη μέλλουσι κύνες ταχέες τ' οἰωνοὶ<br/>ῥινὸν ἀπ' ὀστεόφιν ἐρύσαι, ψυχὴ δὲ λέλοιπεν:<br/>ἢ τόν γ' ἐν πόντῳ φάγον ἰχθύες, ὀστέα δ' αὐτοῦ<br/>κεῖται ἐπ' ἠπείρου ψαμάθῳ εἰλυμένα πολλῇ.<br/>ὣς ὁ μὲν ἔνθ' ἀπόλωλε, φίλοισι δὲ κήδε' ὀπίσσω<br/>πᾶσιν, ἐμοὶ δὲ μάλιστα, τετεύχαται: οὐ γὰρ ἔτ' ἄλλον<br/>ἤπιον ὧδε ἄνακτα κιχήσομαι, ὁππόσ' ἐπέλθω,<br/>οὐδ' εἴ κεν πατρὸς καὶ μητέρος αὖτις ἵκωμαι<br/>οἶκον, ὅθι πρῶτον γενόμην καί μ' ἔτρεφον αὐτοί.<br/>οὐδέ νυ τῶν ἔτι τόσσον ὀδύρομαι, ἱέμενός περ<br/>ὀφθαλμοῖσιν ἰδέσθαι ἐὼν ἐν πατρίδι γαίῃ:<br/>ἀλλά μ' Ὀδυσσῆος πόθος αἴνυται οἰχομένοιο.<br/>τὸν μὲν ἐγών, ὦ ξεῖνε, καὶ οὐ παρεόντ' ὀνομάζειν<br/>αἰδέομαι: πέρι γάρ μ' ἐφίλει καὶ κήδετο θυμῷ:<br/>ἀλλά μιν ἠθεῖον καλέω καὶ νόσφιν ἐόντα."<br/>τὸν δ' αὖτε προσέειπε πολύτλας δῖος Ὀδυσσεύς:<br/>"ὦ φίλ', ἐπειδὴ πάμπαν ἀναίνεαι, οὐδ' ἔτι φῇσθα<br/>κεῖνον ἐλεύσεσθαι, θυμὸς δέ τοι αἰὲν ἄπιστος:<br/>ἀλλ' ἐγὼ οὐκ αὔτως μυθήσομαι, ἀλλὰ σὺν ὅρκῳ,<br/>ὡς νεῖται Ὀδυσεύς: εὐαγγέλιον δέ μοι ἔστω<br/>αὐτίκ', ἐπεί κεν κεῖνος ἰὼν τὰ ἃ δώμαθ' ἵκηται:<br/>ἕσσαι με χλαῖνάν τε χιτῶνά τε, εἵματα καλά:<br/>πρὶν δέ κε, καὶ μάλα περ κεχρημένος, οὔ τι δεχοίμην.<br/>ἐχθρὸς γάρ μοι κεῖνος ὁμῶς Ἀί̈δαο πύλῃσι<br/>γίγνεται, ὃς πενίῃ εἴκων ἀπατήλια βάζει.<br/>ἴστω νῦν Ζεὺς πρῶτα θεῶν, ξενίη τε τράπεζα,<br/>ἱστίη τ' Ὀδυσῆος ἀμύμονος, ἣν ἀφικάνω:<br/>ἦ μέν τοι τάδε πάντα τελείεται ὡς ἀγορεύω.<br/>τοῦδ' αὐτοῦ λυκάβαντος ἐλεύσεται ἐνθάδ' Ὀδυσσεύς.<br/>τοῦ μὲν φθίνοντος μηνός, τοῦ δ' ἱσταμένοιο,<br/>οἴκαδε νοστήσει, καὶ τίσεται ὅς τις ἐκείνου<br/>ἐνθάδ' ἀτιμάζει ἄλοχον καὶ φαίδιμον υἱόν."</rtc></ruby> <ruby><rtc lang="grc" translate="no">τὸν δ' ἀπαμειβόμενος προσέφης, Εὔμαιε συβῶτα:<br/>"ὦ γέρον, οὔτ' ἄρ' ἐγὼν εὐαγγέλιον τόδε τίσω,<br/>οὔτ' Ὀδυσεὺς ἔτι οἶκον ἐλεύσεται: ἀλλὰ ἕκηλος<br/>πῖνε, καὶ ἄλλα παρὲξ μεμνώμεθα, μηδέ με τούτων<br/>μίμνησκ': ἦ γὰρ θυμὸς ἐνὶ στήθεσσιν ἐμοῖσιν<br/>ἄχνυται, ὁππότε τις μνήσῃ κεδνοῖο ἄνακτος.<br/>ἀλλ' ἦ τοι ὅρκον μὲν ἐάσομεν, αὐτὰρ Ὀδυσσεὺς<br/>ἔλθοι ὅπως μιν ἐγώ γ' ἐθέλω καὶ Πηνελόπεια<br/>Λαέρτης θ' ὁ γέρων καὶ Τηλέμαχος θεοειδής.<br/>νῦν αὖ παιδὸς ἄλαστον ὀδύρομαι, ὃν τέκ' Ὀδυσσεύς,<br/>Τηλεμάχου: τὸν ἐπεὶ θρέψαν θεοὶ ἔρνεϊ ἶσον,<br/>καί μιν ἔφην ἔσσεσθαι ἐν ἀνδράσιν οὔ τι χέρηα<br/>πατρὸς ἑοῖο φίλοιο, δέμας καὶ εἶδος ἀγητόν,<br/>τὸν δέ τις ἀθανάτων βλάψε φρένας ἔνδον ἐί̈σας<br/>ἠέ τις ἀνθρώπων: ὁ δ' ἔβη μετὰ πατρὸς ἀκουὴν<br/>ἐς Πύλον ἠγαθέην: τὸν δὲ μνηστῆρες ἀγαυοὶ<br/>οἴκαδ' ἰόντα λοχῶσιν, ὅπως ἀπὸ φῦλον ὄληται<br/>νώνυμον ἐξ Ἰθάκης Ἀρκεισίου ἀντιθέοιο.<br/>ἀλλ' ἦ τοι κεῖνον μὲν ἐάσομεν, ἤ κεν ἁλώῃ<br/>ἦ κε φύγῃ καί κέν οἱ ὑπέρσχῃ χεῖρα Κρονίων.<br/>ἀλλ' ἄγε μοι σύ, γεραιέ, τὰ σ' αὐτοῦ κήδε' ἐνίσπες<br/>καί μοι τοῦτ' ἀγόρευσον ἐτήτυμον, ὄφρ' ἐὺ̈ εἰδῶ:<br/>τίς πόθεν εἶς ἀνδρῶν; πόθι τοι πόλις ἠδὲ τοκῆες;<br/>ὁπποίης τ' ἐπὶ νηὸς ἀφίκεο: πῶς δέ σε ναῦται<br/>ἤγαγον εἰς Ἰθάκην; τίνες ἔμμεναι εὐχετόωντο;<br/>οὐ μὲν γάρ τί σε πεζὸν ὀί̈ομαι ἐνθάδ' ἱκέσθαι."</rtc></ruby> <ruby><rtc lang="grc" translate="no">τὸν δ' ἀπαμειβόμενος προσέφη πολύμητις Ὀδυσσεύς<br/>"τοιγὰρ ἐγώ τοι ταῦτα μάλ' ἀτρεκέως ἀγορεύσω.<br/>εἴη μὲν νῦν νῶϊν ἐπὶ χρόνον ἠμὲν ἐδωδὴ<br/>ἠδὲ μέθυ γλυκερὸν κλισίης ἔντοσθεν ἐοῦσι,<br/>δαίνυσθαι ἀκέοντ', ἄλλοι δ' ἐπὶ ἔργον ἕποιεν:<br/>ῥηϊδίως κεν ἔπειτα καὶ εἰς ἐνιαυτὸν ἅπαντα<br/>οὔ τι διαπρήξαιμι λέγων ἐμὰ κήδεα θυμοῦ,<br/>ὅσσα γε δὴ ξύμπαντα θεῶν ἰότητι μόγησα.</rtc></ruby> <ruby><rtc lang="grc" translate="no">"ἐκ μὲν Κρητάων γένος εὔχομαι εὐρειάων,<br/>ἀνέρος ἀφνειοῖο πάϊς: πολλοὶ δὲ καὶ ἄλλοι<br/>υἱέες ἐν μεγάρῳ ἠμὲν τράφεν ἠδ' ἐγένοντο<br/>γνήσιοι ἐξ ἀλόχου: ἐμὲ δ' ὠνητὴ τέκε μήτηρ<br/>παλλακίς, ἀλλά με ἶσον ἰθαιγενέεσσιν ἐτίμα<br/>Κάστωρ Ὑλακίδης, τοῦ ἐγὼ γένος εὔχομαι εἶναι<br/>ὃς τότ' ἐνὶ Κρήτεσσι θεὸς ὣς τίετο δήμῳ<br/>ὄλβῳ τε πλούτῳ τε καὶ υἱάσι κυδαλίμοισιν.<br/>ἀλλ' ἦ τοι τὸν κῆρες ἔβαν θανάτοιο φέρουσαι<br/>εἰς Ἀί̈δαο δόμους: τοὶ δὲ ζωὴν ἐδύσαντο<br/>παῖδες ὑπέρθυμοι καὶ ἐπὶ κλήρους ἐβάλοντο,<br/>αὐτὰρ ἐμοὶ μάλα παῦρα δόσαν καὶ οἰκί' ἔνειμαν.<br/>ἠγαγόμην δὲ γυναῖκα πολυκλήρων ἀνθρώπων<br/>εἵνεκ' ἐμῆς ἀρετῆς, ἐπεὶ οὐκ ἀποφώλιος ἦα<br/>οὐδὲ φυγοπτόλεμος: νῦν δ' ἤδη πάντα λέλοιπεν<br/>ἀλλ' ἔμπης καλάμην γέ σ' ὀί̈ομαι εἰσορόωντα<br/>γιγνώσκειν: ἦ γάρ με δύη ἔχει ἤλιθα πολλή.<br/>ἦ μὲν δὴ θάρσος μοι Ἄρης τ' ἔδοσαν καὶ Ἀθήνη<br/>καὶ ῥηξηνορίην: ὁπότε κρίνοιμι λόχονδε<br/>ἄνδρας ἀριστῆας, κακὰ δυσμενέεσσι φυτεύων,<br/>οὔ ποτέ μοι θάνατον προτιόσσετο θυμὸς ἀγήνωρ,<br/>ἀλλὰ πολὺ πρώτιστος ἐπάλμενος ἔγχει ἕλεσκον<br/>ἀνδρῶν δυσμενέων ὅ τέ μοι εἴξειε πόδεσσιν.<br/>τοῖος ἔα ἐν πολέμῳ: ἔργον δέ μοι οὐ φίλον ἔσκεν<br/>οὐδ' οἰκωφελίη, ἥ τε τρέφει ἀγλαὰ τέκνα,<br/>ἀλλά μοι αἰεὶ νῆες ἐπήρετμοι φίλαι ἦσαν<br/>καὶ πόλεμοι καὶ ἄκοντες ἐύ̈ξεστοι καὶ ὀϊστοί,<br/>λυγρά, τά τ' ἄλλοισίν γε καταριγηλὰ πέλονται.<br/>αὐτὰρ ἐμοὶ τὰ φίλ' ἔσκε τά που θεὸς ἐν φρεσὶ θῆκεν:<br/>ἄλλος γάρ τ' ἄλλοισιν ἀνὴρ ἐπιτέρπεται ἔργοις.<br/>πρὶν μὲν γὰρ Τροίης ἐπιβήμεναι υἷας Ἀχαιῶν<br/>εἰνάκις ἀνδράσιν ἦρξα καὶ ὠκυπόροισι νέεσσιν<br/>ἄνδρας ἐς ἀλλοδαπούς, καί μοι μάλα τύγχανε πολλά.<br/>τῶν ἐξαιρεύμην μενοεικέα, πολλὰ δ' ὀπίσσω<br/>λάγχανον: αἶψα δὲ οἶκος ὀφέλλετο, καί ῥα ἔπειτα<br/>δεινός τ' αἰδοῖός τε μετὰ Κρήτεσσι τετύγμην.<br/>"ἀλλ' ὅτε δὴ τήν γε στυγερὴν ὁδὸν εὐρύοπα Ζεὺς<br/>ἐφράσαθ', ἣ πολλῶν ἀνδρῶν ὑπὸ γούνατ' ἔλυσε,<br/>δὴ τότ' ἔμ' ἤνωγον καὶ ἀγακλυτὸν Ἰδομενῆα<br/>νήεσσ' ἡγήσασθαι ἐς Ἴλιον: οὐδέ τι μῆχος<br/>ἦεν ἀνήνασθαι, χαλεπὴ δ' ἔχε δήμου φῆμις.<br/>ἔνθα μὲν εἰνάετες πολεμίζομεν υἷες Ἀχαιῶν,<br/>τῷ δεκάτῳ δὲ πόλιν Πριάμου πέρσαντες ἔβημεν<br/>οἴκαδε σὺν νήεσσι, θεὸς δ' ἐκέδασσεν Ἀχαιούς.<br/>αὐτὰρ ἐμοὶ δειλῷ κακὰ μήδετο μητίετα Ζεύς:<br/>μῆνα γὰρ οἶον ἔμεινα τεταρπόμενος τεκέεσσιν<br/>κουριδίῃ τ' ἀλόχῳ καὶ κτήμασιν: αὐτὰρ ἔπειτα<br/>Αἴγυπτόνδε με θυμὸς ἀνώγει ναυτίλλεσθαι,<br/>νῆας ἐὺ̈ στείλαντα σὺν ἀντιθέοις ἑτάροισιν.<br/>ἐννέα νῆας στεῖλα, θοῶς δ' ἐσαγείρατο λαός.<br/>ἑξῆμαρ μὲν ἔπειτα ἐμοὶ ἐρίηρες ἑταῖροι<br/>δαίνυντ': αὐτὰρ ἐγὼν ἱερήϊα πολλὰ παρεῖχον<br/>θεοῖσίν τε ῥέζειν αὐτοῖσί τε δαῖτα πένεσθαι.<br/>ἑβδομάτῃ δ' ἀναβάντες ἀπὸ Κρήτης εὐρείης<br/>ἐπλέομεν Βορέῃ ἀνέμῳ ἀκραέϊ καλῷ<br/>ῥηϊδίως, ὡς εἴ τε κατὰ ῥόον: οὐδέ τις οὖν μοι<br/>νηῶν πημάνθη, ἀλλ' ἀσκηθέες καὶ ἄνουσοι<br/>ἥμεθα, τὰς δ' ἄνεμός τε κυβερνῆταί τ' ἴθυνον.</rtc></ruby> <ruby><rtc lang="grc" translate="no">"πεμπταῖοι δ' Αἴγυπτον ἐϋρρείτην ἱκόμεσθα,<br/>στῆσα δ' ἐν Αἰγύπτῳ ποταμῷ νέας ἀμφιελίσσας.<br/>ἔνθ' ἦ τοι μὲν ἐγὼ κελόμην ἐρίηρας ἑταίρους<br/>αὐτοῦ πὰρ νήεσσι μένειν καὶ νῆας ἔρυσθαι,<br/>ὀπτῆρας δὲ κατὰ σκοπιὰς ὤτρυνα νέεσθαι:<br/>οἱ δ' ὕβρει εἴξαντες, ἐπισπόμενοι μένεϊ σφῷ,<br/>αἶψα μάλ' Αἰγυπτίων ἀνδρῶν περικαλλέας ἀγροὺς<br/>πόρθεον, ἐκ δὲ γυναῖκας ἄγον καὶ νήπια τέκνα,<br/>αὐτούς τ' ἔκτεινον: τάχα δ' ἐς πόλιν ἵκετ' ἀϋτή.<br/>οἱ δὲ βοῆς ἀί̈οντες ἅμ' ἠοῖ φαινομένηφιν<br/>ἦλθον: πλῆτο δὲ πᾶν πεδίον πεζῶν τε καὶ ἵππων<br/>χαλκοῦ τε στεροπῆς: ἐν δὲ Ζεὺς τερπικέραυνος<br/>φύζαν ἐμοῖς ἑτάροισι κακὴν βάλεν, οὐδέ τις ἔτλη<br/>μεῖναι ἐναντίβιον: περὶ γὰρ κακὰ πάντοθεν ἔστη.<br/>ἔνθ' ἡμέων πολλοὺς μὲν ἀπέκτανον ὀξέϊ χαλκῷ,<br/>τοὺς δ' ἄναγον ζωούς, σφίσιν ἐργάζεσθαι ἀνάγκῃ.<br/>αὐτὰρ ἐμοὶ Ζεὺς αὐτὸς ἐνὶ φρεσὶν ὧδε νόημα<br/>ποίησ'--ὡς ὄφελον θανέειν καὶ πότμον ἐπισπεῖν<br/>αὐτοῦ ἐν Αἰγύπτῳ: ἔτι γάρ νύ με πῆμ' ὑπέδεκτο--<br/>αὐτίκ' ἀπὸ κρατὸς κυνέην εὔτυκτον ἔθηκα<br/>καὶ σάκος ὤμοιϊν, δόρυ δ' ἔκβαλον ἔκτοσε χειρός:<br/>αὐτὰρ ἐγὼ βασιλῆος ἐναντίον ἤλυθον ἵππων<br/>καὶ κύσα γούναθ' ἑλών: ὁδ' ἐρύσατο καί μ' ἐλέησεν,<br/>ἐς δίφρον δέ μ' ἕσας ἄγεν οἴκαδε δάκρυ χέοντα.<br/>ἦ μέν μοι μάλα πολλοὶ ἐπήϊσσον μελίῃσιν,<br/>ἱέμενοι κτεῖναι--δὴ γὰρ κεχολώατο λίην--<br/>ἀλλ' ἀπὸ κεῖνος ἔρυκε, Διὸς δ' ὠπίζετο μῆνιν<br/>ξεινίου, ὅς τε μάλιστα νεμεσσᾶται κακὰ ἔργα.</rtc></ruby> <ruby><rtc lang="grc" translate="no">"ἔνθα μὲν ἑπτάετες μένον αὐτόθι, πολλὰ δ' ἄγειρα<br/>χρήματ' ἀν' Αἰγυπτίους ἄνδρας: δίδοσαν γὰρ ἅπαντες.<br/>ἀλλ' ὅτε δὴ ὄγδοόν μοι ἐπιπλόμενον ἔτος ἦλθεν,<br/>δὴ τότε Φοῖνιξ ἦλθεν ἀνὴρ ἀπατήλια εἰδώς,<br/>τρώκτης, ὃς δὴ πολλὰ κάκ' ἀνθρώποισιν ἐώργει:<br/>ὅς μ' ἄγε παρπεπιθὼν ᾗσι φρεσίν, ὄφρ' ἱκόμεσθα<br/>Φοινίκην, ὅθι τοῦ γε δόμοι καὶ κτήματ' ἔκειτο.<br/>ἔνθα παρ' αὐτῷ μεῖνα τελεσφόρον εἰς ἐνιαυτόν.<br/>ἀλλ' ὅτε δὴ μῆνές τε καὶ ἡμέραι ἐξετελεῦντο<br/>ἄψ περιτελλομένου ἔτεος καὶ ἐπήλυθον ὧραι,<br/>ἐς Λιβύην μ' ἐπὶ νηὸς ἐέσσατο ποντοπόροιο<br/>ψεύδεα βουλεύσας, ἵνα οἱ σὺν φόρτον ἄγοιμι,<br/>κεῖθι δέ μ' ὡς περάσειε καὶ ἄσπετον ὦνον ἕλοιτο.<br/>τῷ ἑπόμην ἐπὶ νηός, ὀϊόμενός περ, ἀνάγκῃ.<br/>ἡ δ' ἔθεεν Βορέῃ ἀνέμῳ ἀκραέϊ καλῷ,<br/>μέσσον ὑπὲρ Κρήτης: Ζεὺς δέ σφισι μήδετ' ὄλεθρον.<br/>ἀλλ' ὅτε δὴ Κρήτην μὲν ἐλείπομεν, οὐδέ τις ἄλλη<br/>φαίνετο γαιάων, ἀλλ' οὐρανὸς ἠδὲ θάλασσα,<br/>δὴ τότε κυανέην νεφέλην ἔστησε Κρονίων<br/>νηὸς ὕπερ γλαφυρῆς, ἤχλυσε δὲ πόντος ὑπ' αὐτῆς.<br/>Ζεὺς δ' ἄμυδις βρόντησε καὶ ἔμβαλε νηὶ̈ κεραυνόν:<br/>ἡ δ' ἐλελίχθη πᾶσα Διὸς πληγεῖσα κεραυνῷ,<br/>ἐν δὲ θεείου πλῆτο: πέσον δ' ἐκ νηὸς ἅπαντες.<br/>οἱ δὲ κορώνῃσιν ἴκελοι περὶ νῆα μέλαιναν<br/>κύμασιν ἐμφορέοντο: θεὸς δ' ἀποαίνυτο νόστον.<br/>αὐτὰρ ἐμοὶ Ζεὺς αὐτός, ἔχοντί περ ἄλγεα θυμῷ,<br/>ἱστὸν ἀμαιμάκετον νηὸς κυανοπρῴροιο<br/>ἐν χείρεσσιν ἔθηκεν, ὅπως ἔτι πῆμα φύγοιμι.<br/>τῷ ῥα περιπλεχθεὶς φερόμην ὀλοοῖς ἀνέμοισιν.<br/>ἐννῆμαρ φερόμην, δεκάτῃ δέ με νυκτὶ μελαίνῃ<br/>γαίῃ Θεσπρωτῶν πέλασεν μέγα κῦμα κυλίνδον.<br/>ἔνθα με Θεσπρωτῶν βασιλεὺς ἐκομίσσατο Φείδων<br/>ἥρως ἀπριάτην: τοῦ γὰρ φίλος υἱὸς ἐπελθὼν<br/>αἴθρῳ καὶ καμάτῳ δεδμημένον ἦγεν ἐς οἶκον,<br/>χειρὸς ἀναστήσας, ὄφρ' ἵκετο δώματα πατρός:<br/>ἀμφὶ δέ με χλαῖνάν τε χιτῶνά τε εἵματα ἕσσεν.</rtc></ruby> <ruby><rtc lang="grc" translate="no">"ἔνθ' Ὀδυσῆος ἐγὼ πυθόμην: κεῖνος γὰρ ἔφασκε<br/>ξεινίσαι ἠδὲ φιλῆσαι ἰόντ' ἐς πατρίδα γαῖαν,<br/>καί μοι κτήματ' ἔδειξεν ὅσα ξυναγείρατ' Ὀδυσσεύς,<br/>χαλκόν τε χρυσόν τε πολύκμητόν τε σίδηρον.<br/>καί νύ ἐς δεκάτην γενεὴν ἕτερόν γ' ἔτι βόσκοι:<br/>τόσσα οἱ ἐν μεγάροις κειμήλια κεῖτο ἄνακτος.<br/>τὸν δ' ἐς Δωδώνην φάτο βήμεναι, ὄφρα θεοῖο<br/>ἐκ δρυὸς ὑψικόμοιο Διὸς βουλὴν ἐπακούσαι,<br/>ὅππως νοστήσει' Ἰθάκης ἐς πίονα δῆμον<br/>ἤδη δὴν ἀπεών, ἢ ἀμφαδὸν ἦε κρυφηδόν.<br/>ὤμοσε δὲ πρὸς ἔμ' αὐτόν, ἀποσπένδων ἐνὶ οἴκῳ,<br/>νῆα κατειρύσθαι καὶ ἐπαρτέας ἔμμεν ἑταίρους,<br/>οἳ δή μιν πέμψουσι φίλην ἐς πατρίδα γαῖαν.<br/>ἀλλ' ἐμὲ πρὶν ἀπέπεμψε: τύχησε γὰρ ἐρχομένη νηῦς<br/>ἀνδρῶν Θεσπρωτῶν ἐς Δουλίχιον πολύπυρον.<br/>ἔνθ' ὅ γέ μ' ἠνώγει πέμψαι βασιλῆϊ Ἀκάστῳ<br/>ἐνδυκέως: τοῖσιν δὲ κακὴ φρεσὶν ἥνδανε βουλὴ<br/>ἀμφ' ἐμοί, ὄφρ' ἔτι πάγχυ δύης ἐπὶ πῆμα γενοίμην.<br/>ἀλλ' ὅτε γαίης πολλὸν ἀπέπλω ποντοπόρος νηῦς,<br/>αὐτίκα δούλιον ἦμαρ ἐμοὶ περιμηχανόωντο.<br/>ἐκ μέν με χλαῖνάν τε χιτῶνά τε εἵματ' ἔδυσαν,<br/>ἀμφὶ δέ μοι ῥάκος ἄλλο κακὸν βάλον ἠδὲ χιτῶνα,<br/>ῥωγαλέα, τὰ καὶ αὐτὸς ἐν ὀφθαλμοῖσιν ὅρηαι:<br/>ἑσπέριοι δ' Ἰθάκης εὐδειέλου ἔργ' ἀφίκοντο.<br/>ἔνθ' ἐμὲ μὲν κατέδησαν ἐϋσσέλμῳ ἐνὶ νηὶ̈<br/>ὅπλῳ ἐϋστρεφέϊ στερεῶς, αὐτοὶ δ' ἀποβάντες<br/>ἐσσυμένως παρὰ θῖνα θαλάσσης δόρπον ἕλοντο.<br/>αὐτὰρ ἐμοὶ δεσμὸν μὲν ἀνέγναμψαν θεοὶ αὐτοὶ<br/>ῥηϊδίως: κεφαλῇ δὲ κατὰ ῥάκος ἀμφικαλύψας,<br/>ξεστὸν ἐφόλκαιον καταβὰς ἐπέλασσα θαλάσσῃ<br/>στῆθος, ἔπειτα δὲ χερσὶ διήρεσσ' ἀμφοτέρῃσι<br/>νηχόμενος, μάλα δ' ὦκα θύρηθ' ἔα ἀμφὶς ἐκείνων.<br/>ἔνθ' ἀναβάς, ὅθι τε δρίος ἦν πολυανθέος ὕλης,<br/>κείμην πεπτηώς. οἱ δὲ μεγάλα στενάχοντες<br/>φοίτων: ἀλλ' οὐ γάρ σφιν ἐφαίνετο κέρδιον εἶναι<br/>μαίεσθαι προτέρω, τοὶ μὲν πάλιν αὖτις ἔβαινον<br/>νηὸς ἔπι γλαφυρῆς: ἐμὲ δ' ἔκρυψαν θεοὶ αὐτοὶ<br/>ῥηϊδίως, καί με σταθμῷ ἐπέλασσαν ἄγοντες<br/>ἀνδρὸς ἐπισταμένου: ἔτι γάρ νύ μοι αἶσα βιῶναι."</rtc></ruby> <ruby><rtc lang="grc" translate="no">τὸν δ' ἀπαμειβόμενος προσέφης, Εὔμαιε συβῶτα:<br/>"ἆ δειλὲ ξείνων, ἦ μοι μάλα θυμὸν ὄρινας<br/>ταῦτα ἕκαστα λέγων, ὅσα δὴ πάθες ἠδ' ὅσ' ἀλήθης.<br/>ἀλλὰ τά γ' οὐ κατὰ κόσμον ὀί̈ομαι, οὐδέ με πείσεις<br/>εἰπὼν ἀμφ' Ὀδυσῆϊ: τί σε χρὴ τοῖον ἐόντα<br/>μαψιδίως ψεύδεσθαι; ἐγὼ δ' εὖ οἶδα καὶ αὐτὸς<br/>νόστον ἐμοῖο ἄνακτος, ὅ τ' ἤχθετο πᾶσι θεοῖσι<br/>πάγχυ μάλ', ὅττι μιν οὔ τι μετὰ Τρώεσσι δάμασσαν<br/>ἠὲ φίλων ἐν χερσίν, ἐπεὶ πόλεμον τολύπευσε.<br/>τῷ κέν οἱ τύμβον μὲν ἐποίησαν Παναχαιοί,<br/>ἠδέ κε καὶ ᾧ παιδὶ μέγα κλέος ἤρατ' ὀπίσσω<br/>νῦν δέ μιν ἀκλειῶς ἅρπυιαι ἀνηρείψαντο.<br/>αὐτὰρ ἐγὼ παρ' ὕεσσιν ἀπότροπος: οὐδὲ πόλινδε<br/>ἔρχομαι, εἰ μή πού τι περίφρων Πηνελόπεια<br/>ἐλθέμεν ὀτρύνῃσιν, ὅτ' ἀγγελίη ποθὲν ἔλθῃ.<br/>ἀλλ' οἱ μὲν τὰ ἕκαστα παρήμενοι ἐξερέουσιν,<br/>ἠμὲν οἳ ἄχνυνται δὴν οἰχομένοιο ἄνακτος,<br/>ἠδ' οἳ χαίρουσιν βίοτον νήποινον ἔδοντες:<br/>ἀλλ' ἐμοὶ οὐ φίλον ἐστὶ μεταλλῆσαι καὶ ἐρέσθαι,<br/>ἐξ οὗ δή μ' Αἰτωλὸς ἀνὴρ ἐξήπαφε μύθῳ,<br/>ὅς ῥ' ἄνδρα κτείνας, πολλὴν ἐπὶ γαῖαν ἀληθείς,<br/>ἦλθεν ἐμὰ πρὸς δώματ': ἐγὼ δέ μιν ἀμφαγάπαζον.<br/>φῆ δέ μιν ἐν Κρήτεσσι παρ' Ἰδομενῆϊ ἰδέσθαι<br/>νῆας ἀκειόμενον, τάς οἱ ξυνέαξαν ἄελλαι:<br/>καὶ φάτ' ἐλεύσεσθαι ἢ ἐς θέρος ἢ ἐς ὀπώρην,<br/>πολλὰ χρήματ' ἄγοντα, σὺν ἀντιθέοις ἑτάροισι.<br/>καὶ σύ, γέρον πολυπενθές, ἐπεί σέ μοι ἤγαγε δαίμων,<br/>μήτε τί μοι ψεύδεσσι χαρίζεο μήτε τι θέλγε:<br/>οὐ γὰρ τοὔνεκ' ἐγώ σ' αἰδέσσομαι οὐδὲ φιλήσω,<br/>ἀλλὰ Δία ξένιον δείσας αὐτόν τ' ἐλεαίρων."</rtc></ruby> <ruby><rtc lang="grc" translate="no">τὸν δ' ἀπαμειβόμενος προσέφη πολύμητις Ὀδυσσεύς<br/>"ἦ μάλα τίς τοι θυμὸς ἐνὶ στήθεσσιν ἄπιστος,<br/>οἷόν σ' οὐδ' ὀμόσας περ ἐπήγαγον οὐδέ σε πείθω.<br/>ἀλλ' ἄγε νῦν ῥήτρην ποιησόμεθ': αὐτὰρ ὄπισθε<br/>μάρτυροι ἀμφοτέροισι θεοί, τοὶ Ὄλυμπον ἔχουσιν.<br/>εἰ μέν κεν νοστήσῃ ἄναξ τεὸς ἐς τόδε δῶμα,<br/>ἕσσας με χλαῖνάν τε χιτῶνά τε εἵματα πέμψαι<br/>Δουλίχιόνδ' ἰέναι, ὅθι μοι φίλον ἔπλετο θυμῷ:<br/>εἰ δέ κε μὴ ἔλθῃσιν ἄναξ τεὸς ὡς ἀγορεύω,<br/>δμῶας ἐπισσεύας βαλέειν μεγάλης κατὰ πέτρης,<br/>ὄφρα καὶ ἄλλος πτωχὸς ἀλεύεται ἠπεροπεύειν."</rtc></ruby> <ruby><rtc lang="grc" translate="no">τὸν δ' ἀπαμειβόμενος προσεφώνεε δῖος ὑφορβός:<br/>"ξεῖν', οὕτω γάρ κέν μοι ἐϋκλείη τ' ἀρετή τε<br/>εἴη ἐπ' ἀνθρώπους ἅμα τ' αὐτίκα καὶ μετέπειτα,<br/>ὅς σ' ἐπεὶ ἐς κλισίην ἄγαγον καὶ ξείνια δῶκα,<br/>αὖτις δὲ κτείναιμι φίλον τ' ἀπὸ θυμὸν ἑλοίμην:<br/>πρόφρων κεν δὴ ἔπειτα Δία Κρονίωνα λιτοίμην.<br/>νῦν δ' ὥρη δόρποιο: τάχιστά μοι ἔνδον ἑταῖροι<br/>εἶεν, ἵν' ἐν κλισίῃ λαρὸν τετυκοίμεθα δόρπον."</rtc></ruby> <ruby><rtc lang="grc" translate="no">ὣς οἱ μὲν τοιαῦτα πρὸς ἀλλήλους ἀγόρευον,<br/>ἀγχίμολον δὲ σύες τε καὶ ἀνέρες ἦλθον ὑφορβοί.<br/>τὰς μὲν ἄρα ἔρξαν κατὰ ἤθεα κοιμηθῆναι,<br/>κλαγγὴ δ' ἄσπετος ὦρτο συῶν αὐλιζομενάων<br/>αὐτὰρ ὁ οἷς ἑτάροισιν ἐκέκλετο δῖος ὑφορβός:</rtc></ruby> <ruby><rtc lang="grc" translate="no">"ἄξεθ' ὑῶν τὸν ἄριστον, ἵνα ξείνῳ ἱερεύσω<br/>τηλεδαπῷ: πρὸς δ' αὐτοὶ ὀνησόμεθ', οἵ περ ὀϊζὺν<br/>δὴν ἔχομεν πάσχοντες ὑῶν ἕνεκ' ἀργιοδόντων:<br/>ἄλλοι δ' ἡμέτερον κάματον νήποινον ἔδουσιν."</rtc></ruby> <ruby><rtc lang="grc" translate="no">ὣς ἄρα φωνήσας κέασε ξύλα νηλέϊ χαλκῷ,<br/>οἱ δ' ὗν εἰσῆγον μάλα πίονα πενταέτηρον.<br/>τὸν μὲν ἔπειτ' ἔστησαν ἐπ' ἐσχάρῃ: οὐδὲ συβώτης<br/>λήθετ' ἄρ' ἀθανάτων: φρεσὶ γὰρ κέχρητ' ἀγαθῇσιν:<br/>ἀλλ' ὅγ' ἀπαρχόμενος κεφαλῆς τρίχας ἐν πυρὶ βάλλεν<br/>ἀργιόδοντος ὑός, καὶ ἐπεύχετο πᾶσι θεοῖσιν<br/>νοστῆσαι Ὀδυσῆα πολύφρονα ὅνδε δόμονδε.<br/>κόψε δ' ἀνασχόμενος σχίζῃ δρυός, ἣν λίπε κείων:<br/>τὸν δ' ἔλιπε ψυχή. τοὶ δ' ἔσφαξάν τε καὶ εὗσαν:<br/>αἶψα δέ μιν διέχευαν: ὁ δ' ὠμοθετεῖτο συβώτης,<br/>πάντων ἀρχόμενος μελέων, ἐς πίονα δημόν,<br/>καὶ τὰ μὲν ἐν πυρὶ βάλλε, παλύνας ἀλφίτου ἀκτῇ,<br/>μίστυλλόν τ' ἄρα τἆλλα καὶ ἀμφ' ὀβελοῖσιν ἔπειραν,<br/>ὤπτησάν τε περιφραδέως ἐρύσαντό τε πάντα,<br/>βάλλον δ' εἰν ἐλεοῖσιν ἀολλέα: ἂν δὲ συβώτης<br/>ἵστατο δαιτρεύσων: περὶ γὰρ φρεσὶν αἴσιμα ᾔδη.<br/>καὶ τὰ μὲν ἕπταχα πάντα διεμοιρᾶτο δαί̈ζων:<br/>τὴν μὲν ἴαν νύμφῃσι καὶ Ἑρμῇ, Μαιάδος υἱεῖ,<br/>θῆκεν ἐπευξάμενος, τὰς δ' ἄλλας νεῖμεν ἑκάστῳ:<br/>νώτοισιν δ' Ὀδυσῆα διηνεκέεσσι γέραιρεν<br/>ἀργιόδοντος ὑός, κύδαινε δὲ θυμὸν ἄνακτος:<br/>καί μιν φωνήσας προσέφη πολύμητις Ὀδυσσεύς:</rtc></ruby> <ruby><rtc lang="grc" translate="no">"αἴθ' οὕτως, Εὔμαιε, φίλος Διὶ πατρὶ γένοιο<br/>ὡς ἐμοί, ὅττι τε τοῖον ἐόντ' ἀγαθοῖσι γεραίρεις."</rtc></ruby> <ruby><rtc lang="grc" translate="no">τὸν δ' ἀπαμειβόμενος προσέφης, Εὔμαιε συβῶτα:<br/>"ἔσθιε, δαιμόνιε ξείνων, καὶ τέρπεο τοῖσδε,<br/>οἷα πάρεστι: θεὸς δὲ τὸ μὲν δώσει, τὸ δ' ἐάσει,<br/>ὅττι κεν ᾧ θυμῷ ἐθέλῃ: δύναται γὰρ ἅπαντα."<br/>ἦ ῥα καὶ ἄργματα θῦσε θεοῖς αἰειγενέτῃσι,<br/>σπείσας δ' αἴθοπα οἶνον Ὀδυσσῆϊ πτολιπόρθῳ<br/>ἐν χείρεσσιν ἔθηκεν: ὁ δ' ἕζετο ᾗ παρὰ μοίρῃ.<br/>σῖτον δέ σφιν ἔνειμε Μεσαύλιος, ὅν ῥα συβώτης<br/>αὐτὸς κτήσατο οἶος ἀποιχομένοιο ἄνακτος,<br/>νόσφιν δεσποίνης καὶ Λαέρταο γέροντος:<br/>πὰρ δ' ἄρα μιν Ταφίων πρίατο κτεάτεσσιν ἑοῖσιν.<br/>οἱ δ' ἐπ' ὀνείαθ' ἑτοῖμα προκείμενα χεῖρας ἴαλλον.<br/>αὐτὰρ ἐπεὶ πόσιος καὶ ἐδητύος ἐξ ἔρον ἕντο,<br/>σῖτον μέν σφιν ἀφεῖλε Μεσαύλιος, οἱ δ' ἐπὶ κοῖτον<br/>σίτου καὶ κρειῶν κεκορημένοι ἐσσεύοντο.</rtc></ruby> <ruby><rtc lang="grc" translate="no">νὺξ δ' ἄρ' ἐπῆλθε κακὴ σκοτομήνιος, ὗε δ' ἄρα Ζεὺς<br/>πάννυχος, αὐτὰρ ἄη Ζέφυρος μέγας αἰὲν ἔφυδρος.<br/>τοῖς δ' Ὀδυσεὺς μετέειπε, συβώτεω πειρητίζων,<br/>εἴ πώς οἱ ἐκδὺς χλαῖναν πόροι, ἤ τιν' ἑταίρων<br/>ἄλλον ἐποτρύνειεν, ἐπεί ἑο κήδετο λίην:</rtc></ruby> <ruby><rtc lang="grc" translate="no">"κέκλυθι νῦν, Εὔμαιε καὶ ἄλλοι πάντες ἑταῖροι,<br/>εὐξάμενός τι ἔπος ἐρέω: οἶνος γὰρ ἀνώγει<br/>ἠλεός, ὅς τ' ἐφέηκε πολύφρονά περ μάλ' ἀεῖσαι<br/>καί θ' ἁπαλὸν γελάσαι, καί τ' ὀρχήσασθαι ἀνῆκε,<br/>καί τι ἔπος προέηκεν ὅ περ τ' ἄρρητον ἄμεινον.<br/>ἀλλ' ἐπεὶ οὖν τὸ πρῶτον ἀνέκραγον, οὐκ ἐπικεύσω.<br/>εἴθ' ὣς ἡβώοιμι βίη τέ μοι ἔμπεδος εἴη,<br/>ὡς ὅθ' ὑπὸ Τροίην λόχον ἤγομεν ἀρτύναντες.<br/>ἡγείσθην δ' Ὀδυσεύς τε καὶ Ἀτρεί̈δης Μενέλαος,<br/>τοῖσι δ' ἅμα τρίτος ἄρχον ἐγών: αὐτοὶ γὰρ ἄνωγον.<br/>ἀλλ' ὅτε δή ῥ' ἱκόμεσθα ποτὶ πτόλιν αἰπύ τε τεῖχος,<br/>ἡμεῖς μὲν περὶ ἄστυ κατὰ ῥωπήϊα πυκνά,<br/>ἂν δόνακας καὶ ἕλος, ὑπὸ τεύχεσι πεπτηῶτες<br/>κείμεθα. νὺξ δ' ἄρ' ἐπῆλθε κακὴ Βορέαο πεσόντος,<br/>πηγυλίς: αὐτὰρ ὕπερθε χιὼν γένετ' ἠύ̈τε πάχνη,<br/>ψυχρή, καὶ σακέεσσι περιτρέφετο κρύσταλλος.<br/>ἔνθ' ἄλλοι πάντες χλαίνας ἔχον ἠδὲ χιτῶνας,<br/>εὗδον δ' εὔκηλοι, σάκεσιν εἰλυμένοι ὤμους:<br/>αὐτὰρ ἐγὼ χλαῖναν μὲν ἰὼν ἑτάροισιν ἔλειπον<br/>ἀφραδίῃς, ἐπεὶ οὐκ ἐφάμην ῥιγωσέμεν ἔμπης,<br/>ἀλλ' ἑπόμην σάκος οἶον ἔχων καὶ ζῶμα φαεινόν.<br/>ἀλλ' ὅτε δὴ τρίχα νυκτὸς ἔην, μετὰ δ' ἄστρα βεβήκει,<br/>καὶ τότ' ἐγὼν Ὀδυσῆα προσηύδων ἐγγὺς ἐόντα<br/>ἀγκῶνι νύξας: ὁ δ' ἄρ' ἐμμαπέως ὑπάκουσε:</rtc></ruby> <ruby><rtc lang="grc" translate="no">"διογενὲς Λαερτιάδη, πολυμήχαν' Ὀδυσσεῦ,<br/>οὔ τοι ἔτι ζωοῖσι μετέσσομαι, ἀλλά με χεῖμα<br/>δάμναται: οὐ γὰρ ἔχω χλαῖναν: παρά μ' ἤπαφε δαίμων<br/>οἰοχίτων' ἔμεναι: νῦν δ' οὐκέτι φυκτὰ πέλονται."</rtc></ruby> <ruby><rtc lang="grc" translate="no">"ὣς ἐφάμην, ὁ δ' ἔπειτα νόον σχέθε τόνδ' ἐνὶ θυμῷ,<br/>οἷος κεῖνος ἔην βουλευέμεν ἠδὲ μάχεσθαι:<br/>φθεγξάμενος δ' ὀλίγῃ ὀπί με πρὸς μῦθον ἔειπε:<br/>"σίγα νῦν, μή τίς σευ Ἀχαιῶν ἄλλος ἀκούσῃ."</rtc></ruby> <ruby><rtc lang="grc" translate="no">"ἦ καὶ ἐπ' ἀγκῶνος κεφαλὴν σχέθεν εἶπέ τε μῦθον:<br/>'κλῦτε, φίλοι: θεῖός μοι ἐνύπνιον ἦλθεν ὄνειρος.<br/>λίην γὰρ νηῶν ἑκὰς ἤλθομεν: ἀλλά τις εἴη<br/>εἰπεῖν Ἀτρεί̈δῃ Ἀγαμέμνονι, ποιμένι λαῶν,<br/>εἰ πλέονας παρὰ ναῦφιν ἐποτρύνειε νέεσθαι.'</rtc></ruby> <ruby><rtc lang="grc" translate="no">"ὣς ἔφατ', ὦρτο δ' ἔπειτα Θόας, Ἀνδραίμονος υἱός,<br/>καρπαλίμως, ἀπὸ δὲ χλαῖναν θέτο φοινικόεσσαν,<br/>βῆ δὲ θέειν ἐπὶ νῆας: ἐγὼ δ' ἐνὶ εἵματι κείνου<br/>κείμην ἀσπασίως, φάε δὲ χρυσόθρονος Ἠώς.<br/>ὣς νῦν ἡβώοιμι βίη τέ μοι ἔμπεδος εἴη:<br/>δοίη κέν τις χλαῖναν ἐνὶ σταθμοῖσι συφορβῶν,<br/>ἀμφότερον, φιλότητι καὶ αἰδοῖ φωτὸς ἑῆος:<br/>νῦν δέ μ' ἀτιμάζουσι κακὰ χροὶ̈ εἵματ' ἔχοντα."</rtc></ruby> <ruby><rtc lang="grc" translate="no">τὸν δ' ἀπαμειβόμενος προσέφης, Εὔμαιε συβῶτα:<br/>"ὦ γέρον, αἶνος μέν τοι ἀμύμων, ὃν κατέλεξας,<br/>οὐδέ τί πω παρὰ μοῖραν ἔπος νηκερδὲς ἔειπες:<br/>τῷ οὔτ' ἐσθῆτος δευήσεαι οὔτε τευ ἄλλου,<br/>ὧν ἐπέοιχ' ἱκέτην ταλαπείριον ἀντιάσαντα,<br/>νῦν: ἀτὰρ ἠῶθέν γε τὰ σὰ ῥάκεα δνοπαλίξεις.<br/>οὐ γὰρ πολλαὶ χλαῖναι ἐπημοιβοί τε χιτῶνες<br/>ἐνθάδε ἕννυσθαι, μία δ' οἴη φωτὶ ἑκάστῳ.<br/>αὐτὰρ ἐπὴν ἔλθῃσιν Ὀδυσσῆος φίλος υἱός,<br/>αὐτός τοι χλαῖνάν τε χιτῶνά τε εἵματα δώσει,<br/>πέμψει δ' ὅππῃ σε κραδίη θυμός τε κελεύει."</rtc></ruby> <ruby><rtc lang="grc" translate="no">"ὣς εἰπὼν ἀνόρουσε, τίθει δ' ἄρα οἱ πυρὸς ἐγγὺς<br/>εὐνήν, ἐν δ' ὀί̈ων τε καὶ αἰγῶν δέρματ' ἔβαλλεν.<br/>ἔνθ' Ὀδυσεὺς κατέλεκτ': ἐπὶ δὲ χλαῖναν βάλεν αὐτῷ<br/>πυκνὴν καὶ μεγάλην, ἥ οἱ παρεκέσκετ' ἀμοιβάς,<br/>ἕννυσθαι ὅτε τις χειμὼν ἔκπαγλος ὄροιτο.</rtc></ruby> <ruby><rtc lang="grc" translate="no">"ὣς ὁ μὲν ἔνθ' Ὀδυσεὺς κοιμήσατο, τοὶ δὲ παρ' αὐτὸν<br/>ἄνδρες κοιμήσαντο νεηνίαι: οὐδὲ συβώτῃ<br/>ἥνδανεν αὐτόθι κοῖτος, ὑῶν ἄπο κοιμηθῆναι,<br/>ἀλλ' ὅ γ' ἄρ' ἔξω ἰὼν ὡπλίζετο: χαῖρε δ' Ὀδυσσεύς,<br/>ὅττι ῥά οἱ βιότου περικήδετο νόσφιν ἐόντος.<br/>πρῶτον μὲν ξίφος ὀξὺ περὶ στιβαροῖς βάλετ' ὤμοις,<br/>ἀμφὶ δὲ χλαῖναν ἑέσσατ' ἀλεξάνεμον, μάλα πυκνήν,<br/>ἂν δὲ νάκην ἕλετ' αἰγὸς ἐϋτρεφέος μεγάλοιο,<br/>εἵλετο δ' ὀξὺν ἄκοντα, κυνῶν ἀλκτῆρα καὶ ἀνδρῶν.<br/>βῆ δ' ἴμεναι κείων ὅθι περ σύες ἀργιόδοντες<br/>πέτρῃ ὕπο γλαφυρῇ εὗδον, Βορέω ὑπ' ἰωγῇ.</rtc></ruby>