<article itemscope itemtype="https://schema.org/Book https://schema.org/PublicationVolume"><nav><a href="#!/nostoi/" rel="prev">Nostoi</a> <a href="#!/telegony/" rel="next">Telegony</a></nav><meta itemprop="volumeNumber" content="8"/><h2 itemprop="name">The Odyssey</h2><u itemprop="author">Homer</u><section itemscope itemtype="https://schema.org/Book https://schema.org/PublicationIssue"><nav><a href="#!/odyssey/" rel="contents">Table of Contents</a> <a href="#!/odyssey/book17/" rel="next">Previous</a> <a href="#!/odyssey/book19/" rel="next">Next</a></nav><meta itemprop="issueNumber" content="18"/><h3 itemprop="name">Book 18</h3><aside>Be mindful that the English translation provided is but <em>one</em> possible translation. Only the original Greek is held as authoritative and sacred.</aside><ol><ruby><rtc lang="grc" translate="no">ἦλθε δ' ἐπὶ πτωχὸς πανδήμιος, ὃς κατὰ ἄστυ <rtc lang="grc" translate="no">πτωχεύεσκ' Ἰθάκης, μετὰ δ' ἔπρεπε γαστέρι μάργῃ <rtc lang="grc" translate="no">ἀζηχὲς φαγέμεν καὶ πιέμεν: οὐδέ οἱ ἦν ἲς <rtc lang="grc" translate="no">οὐδὲ βίη, εἶδος δὲ μάλα μέγας ἦν ὁράασθαι. <rtc lang="grc" translate="no">Ἀρναῖος δ' ὄνομ' ἔσκε: τὸ γὰρ θέτο πότνια μήτηρ <rtc lang="grc" translate="no">ἐκ γενετῆς: Ἶρον δὲ νέοι κίκλησκον ἅπαντες, <rtc lang="grc" translate="no">οὕνεκ' ἀπαγγέλλεσκε κιών, ὅτε πού τις ἀνώγοι: <rtc lang="grc" translate="no">ὅς ῥ' ἐλθὼν Ὀδυσῆα διώκετο οἷο δόμοιο, <rtc lang="grc" translate="no">καί μιν νεικείων ἔπεα πτερόεντα προσηύδα:</rtc></rtc></rtc></rtc></rtc></rtc></rtc></rtc></rtc></ruby> <ruby><rtc lang="grc" translate="no">"εἶκε, γέρον, προθύρου, μὴ δὴ τάχα καὶ ποδὸς ἕλκῃ. <rtc lang="grc" translate="no">οὐκ ἀί̈εις ὅτι δή μοι ἐπιλλίζουσιν ἅπαντες, <rtc lang="grc" translate="no">ἑλκέμεναι δὲ κέλονται; ἐγὼ δ' αἰσχύνομαι ἔμπης. <rtc lang="grc" translate="no">ἀλλ' ἄνα, μὴ τάχα νῶϊν ἔρις καὶ χερσὶ γένηται."</rtc></rtc></rtc></rtc></ruby> <ruby><rtc lang="grc" translate="no">τὸν δ' ἄρ' ὑπόδρα ἰδὼν προσέφη πολύμητις Ὀδυσσεύς: <rtc lang="grc" translate="no">"δαιμόνι', οὔτε τί σε ῥέζω κακὸν οὔτ' ἀγορεύω, <rtc lang="grc" translate="no">οὔτε τινὰ φθονέω δόμεναι καὶ πόλλ' ἀνελόντα. <rtc lang="grc" translate="no">οὐδὸς δ' ἀμφοτέρους ὅδε χείσεται, οὐδέ τί σε χρὴ <rtc lang="grc" translate="no">ἀλλοτρίων φθονέειν: δοκέεις δέ μοι εἶναι ἀλήτης <rtc lang="grc" translate="no">ὥς περ ἐγών, ὄλβον δὲ θεοὶ μέλλουσιν ὀπάζειν. <rtc lang="grc" translate="no">χερσὶ δὲ μή τι λίην προκαλίζεο, μή με χολώσῃς, <rtc lang="grc" translate="no">μή σε γέρων περ ἐὼν στῆθος καὶ χείλεα φύρσω <rtc lang="grc" translate="no">αἵματος: ἡσυχίη δ' ἂν ἐμοὶ καὶ μᾶλλον ἔτ' εἴη <rtc lang="grc" translate="no">αὔριον: οὐ μὲν γάρ τί σ' ὑποστρέψεσθαι ὀί̈ω <rtc lang="grc" translate="no">δεύτερον ἐς μέγαρον Λαερτιάδεω Ὀδυσῆος." <rtc lang="grc" translate="no">τὸν δὲ χολωσάμενος προσεφώνεεν Ἶρος ἀλήτης: <rtc lang="grc" translate="no">"ὢ πόποι, ὡς ὁ μολοβρὸς ἐπιτροχάδην ἀγορεύει, <rtc lang="grc" translate="no">γρηὶ̈ καμινοῖ ἶσος: ὃν ἂν κακὰ μητισαίμην <rtc lang="grc" translate="no">κόπτων ἀμφοτέρῃσι, χαμαὶ δέ κε πάντας ὀδόντας <rtc lang="grc" translate="no">γναθμῶν ἐξελάσαιμι συὸς ὣς ληϊβοτείρης. <rtc lang="grc" translate="no">ζῶσαι νῦν, ἵνα πάντες ἐπιγνώωσι καὶ οἵδε <rtc lang="grc" translate="no">μαρναμένους: πῶς δ' ἂν σὺ νεωτέρῳ ἀνδρὶ μάχοιο;"</rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></ruby> <ruby><rtc lang="grc" translate="no">ὣς οἱ μὲν προπάροιθε θυράων ὑψηλάων <rtc lang="grc" translate="no">οὐδοῦ ἔπι ξεστοῦ πανθυμαδὸν ὀκριόωντο. <rtc lang="grc" translate="no">τοῖϊν δὲ ξυνέηχ' ἱερὸν μένος Ἀντινόοιο, <rtc lang="grc" translate="no">ἡδὺ δ' ἄρ' ἐκγελάσας μετεφώνει μνηστήρεσσιν:</rtc></rtc></rtc></rtc></ruby> <ruby><rtc lang="grc" translate="no">"ὦ φίλοι, οὐ μέν πώ τι πάρος τοιοῦτον ἐτύχθη, <rtc lang="grc" translate="no">οἵην τερπωλὴν θεὸς ἤγαγεν ἐς τόδε δῶμα. <rtc lang="grc" translate="no">ὁ ξεῖνός τε καὶ Ἶρος ἐρίζετον ἀλλήλοιϊν <rtc lang="grc" translate="no">χερσὶ μαχέσσασθαι: ἀλλὰ ξυνελάσσομεν ὦκα."</rtc></rtc></rtc></rtc></ruby> <ruby><rtc lang="grc" translate="no">ὣς ἔφαθ', οἱ δ' ἄρα πάντες ἀνήϊξαν γελόωντες, <rtc lang="grc" translate="no">ἀμφὶ δ' ἄρα πτωχοὺς κακοείμονας ἠγερέθοντο. <rtc lang="grc" translate="no">τοῖσιν δ' Ἀντίνοος μετέφη, Εὐπείθεος υἱός:</rtc></rtc></rtc></ruby> <ruby><rtc lang="grc" translate="no">"κέκλυτέ μευ, μνηστῆρες ἀγήνορες, ὄφρα τι εἴπω. <rtc lang="grc" translate="no">γαστέρες αἵδ' αἰγῶν κέατ' ἐν πυρί, τὰς ἐπὶ δόρπῳ <rtc lang="grc" translate="no">κατθέμεθα κνίσης τε καὶ αἵματος ἐμπλήσαντες: <rtc lang="grc" translate="no">ὁππότερος δέ κε νικήσῃ κρείσσων τε γένηται, <rtc lang="grc" translate="no">τάων ἥν κ' ἐθέλῃσιν ἀναστὰς αὐτὸς ἑλέσθω: <rtc lang="grc" translate="no">αἰεὶ αὖθ' ἡμῖν μεταδαίσεται, οὐδέ τιν' ἄλλον <rtc lang="grc" translate="no">πτωχὸν ἔσω μίσγεσθαι ἐάσομεν αἰτήσοντα."</rtc></rtc></rtc></rtc></rtc></rtc></rtc></ruby> <ruby><rtc lang="grc" translate="no">ὣς ἔφατ' Ἀντίνοος, τοῖσιν δ' ἐπιήνδανε μῦθος. <rtc lang="grc" translate="no">τοῖς δὲ δολοφρονέων μετέφη πολύμητις Ὀδυσσεύς:</rtc></rtc></ruby> <ruby><rtc lang="grc" translate="no">"ὦ φίλοι, οὔ πως ἔστι νεωτέρῳ ἀνδρὶ μάχεσθαι <rtc lang="grc" translate="no">ἄνδρα γέροντα, δύῃ ἀρημένον: ἀλλά με γαστὴρ <rtc lang="grc" translate="no">ὀτρύνει κακοεργός, ἵνα πληγῇσι δαμείω. <rtc lang="grc" translate="no">ἀλλ' ἄγε νῦν μοι πάντες ὀμόσσατε καρτερὸν ὅρκον, <rtc lang="grc" translate="no">μή τις ἐπ' Ἴρῳ ἦρα φέρων ἐμὲ χειρὶ βαρείῃ <rtc lang="grc" translate="no">πλήξῃ ἀτασθάλλων, τούτῳ δέ με ἶφι δαμάσσῃ."</rtc></rtc></rtc></rtc></rtc></rtc></ruby> <ruby><rtc lang="grc" translate="no">ὣς ἔφαθ', οἱ δ' ἄρα πάντες ἀπώμνυον ὡς ἐκέλευεν. <rtc lang="grc" translate="no">αὐτὰρ ἐπεί ῥ' ὄμοσάν τε τελεύτησάν τε τὸν ὅρκον, <rtc lang="grc" translate="no">τοῖς δ' αὖτις μετέειφ' ἱερὴ ἲς Τηλεμάχοιο:</rtc></rtc></rtc></ruby> <ruby><rtc lang="grc" translate="no">"ξεῖν', εἴ σ' ὀτρύνει κραδίη καὶ θυμὸς ἀγήνωρ <rtc lang="grc" translate="no">τοῦτον ἀλέξασθαι, τῶν δ' ἄλλων μή τιν' Ἀχαιῶν <rtc lang="grc" translate="no">δείδιθ', ἐπεὶ πλεόνεσσι μαχήσεται ὅς κέ σε θείνῃ: <rtc lang="grc" translate="no">ξεινοδόκος μὲν ἐγών, ἐπὶ δ' αἰνεῖτον βασιλῆες, <rtc lang="grc" translate="no">Ἀντίνοός τε καὶ Εὐρύμαχος, πεπνυμένω ἄμφω."</rtc></rtc></rtc></rtc></rtc></ruby> <ruby><rtc lang="grc" translate="no">ὣς ἔφαθ', οἱ δ' ἄρα πάντες ἐπῄνεον: αὐτὰρ Ὀδυσσεὺς <rtc lang="grc" translate="no">ζώσατο μὲν ῥάκεσιν περὶ μήδεα, φαῖνε δὲ μηροὺς <rtc lang="grc" translate="no">καλούς τε μεγάλους τε, φάνεν δέ οἱ εὐρέες ὦμοι <rtc lang="grc" translate="no">στήθεά τε στιβαροί τε βραχίονες: αὐτὰρ Ἀθήνη <rtc lang="grc" translate="no">ἄγχι παρισταμένη μέλε' ἤλδανε ποιμένι λαῶν. <rtc lang="grc" translate="no">μνηστῆρες δ' ἄρα πάντες ὑπερφιάλως ἀγάσαντο: <rtc lang="grc" translate="no">ὧδε δέ τις εἴπεσκεν ἰδὼν ἐς πλησίον ἄλλον:</rtc></rtc></rtc></rtc></rtc></rtc></rtc></ruby> <ruby><rtc lang="grc" translate="no">"ἦ τάχα Ἶρος Ἄϊρος ἐπίσπαστον κακὸν ἕξει, <rtc lang="grc" translate="no">οἵην ἐκ ῥακέων ὁ γέρων ἐπιγουνίδα φαίνει."</rtc></rtc></ruby> <ruby><rtc lang="grc" translate="no">ὣς ἄρ' ἔφαν, Ἴρῳ δὲ κακῶς ὠρίνετο θυμός. <rtc lang="grc" translate="no">ἀλλὰ καὶ ὣς δρηστῆρες ἄγον ζώσαντες ἀνάγκῃ <rtc lang="grc" translate="no">δειδιότα: σάρκες δὲ περιτρομέοντο μέλεσσιν. <rtc lang="grc" translate="no">Ἀντίνοος δ' ἐνένιπεν ἔπος τ' ἔφατ' ἔκ τ' ὀνόμαζεν:</rtc></rtc></rtc></rtc></ruby> <ruby><rtc lang="grc" translate="no">"νῦν μὲν μήτ' εἴης, βουγάϊε, μήτε γένοιο, <rtc lang="grc" translate="no">εἰ δὴ τοῦτόν γε τρομέεις καὶ δείδιας αἰνῶς, <rtc lang="grc" translate="no">ἄνδρα γέροντα, δύῃ ἀρημένον, ἥ μιν ἱκάνει. <rtc lang="grc" translate="no">ἀλλ' ἔκ τοι ἐρέω, τὸ δὲ καὶ τετελεσμένον ἔσται: <rtc lang="grc" translate="no">αἴ κέν σ' οὗτος νικήσῃ κρείσσων τε γένηται, <rtc lang="grc" translate="no">πέμψω σ' ἤπειρόνδε, βαλὼν ἐν νηὶ μελαίνῃ, <rtc lang="grc" translate="no">εἰς Ἔχετον βασιλῆα, βροτῶν δηλήμονα πάντων, <rtc lang="grc" translate="no">ὅς κ' ἀπὸ ῥῖνα τάμῃσι καὶ οὔατα νηλέϊ χαλκῷ, <rtc lang="grc" translate="no">μήδεά τ' ἐξερύσας δώῃ κυσὶν ὠμὰ δάσασθαι."</rtc></rtc></rtc></rtc></rtc></rtc></rtc></rtc></rtc></ruby> <ruby><rtc lang="grc" translate="no">ὣς φάτο, τῷ δ' ἔτι μᾶλλον ὑπὸ τρόμος ἔλλαβε γυῖα. <rtc lang="grc" translate="no">ἐς μέσσον δ' ἄναγον: τὼ δ' ἄμφω χεῖρας ἀνέσχον. <rtc lang="grc" translate="no">δὴ τότε μερμήριξε πολύτλας δῖος Ὀδυσσεὺς <rtc lang="grc" translate="no">ἢ ἐλάσει' ὥς μιν ψυχὴ λίποι αὖθι πεσόντα, <rtc lang="grc" translate="no">ἦέ μιν ἦκ' ἐλάσειε τανύσσειέν τ' ἐπὶ γαίῃ. <rtc lang="grc" translate="no">ὧδε δέ οἱ φρονέοντι δοάσσατο κέρδιον εἶναι, <rtc lang="grc" translate="no">ἦκ' ἐλάσαι, ἵνα μή μιν ἐπιφρασσαίατ' Ἀχαιοί. <rtc lang="grc" translate="no">δὴ τότ' ἀνασχομένω ὁ μὲν ἤλασε δεξιὸν ὦμον <rtc lang="grc" translate="no">Ἶρος, ὁ δ' αὐχέν' ἔλασσεν ὑπ' οὔατος, ὀστέα δ' εἴσω <rtc lang="grc" translate="no">ἔθλασεν: αὐτίκα δ' ἦλθε κατὰ στόμα φοίνιον αἷμα, <rtc lang="grc" translate="no">κὰδ δ' ἔπεσ' ἐν κονίῃσι μακών, σὺν δ' ἤλασ' ὀδόντας <rtc lang="grc" translate="no">λακτίζων ποσὶ γαῖαν: ἀτὰρ μνηστῆρες ἀγαυοὶ <rtc lang="grc" translate="no">χεῖρας ἀνασχόμενοι γέλῳ ἔκθανον. αὐτὰρ Ὀδυσσεὺς <rtc lang="grc" translate="no">ἕλκε διὲκ προθύροιο λαβὼν ποδός, ὄφρ' ἵκετ' αὐλήν, <rtc lang="grc" translate="no">αἰθούσης τε θύρας: καί μιν ποτὶ ἑρκίον αὐλῆς <rtc lang="grc" translate="no">εἷσεν ἀνακλίνας: σκῆπτρον δέ οἱ ἔμβαλε χειρί, <rtc lang="grc" translate="no">καί μιν φωνήσας ἔπεα πτερόεντα προσηύδα:</rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></ruby> <ruby><rtc lang="grc" translate="no">"ἐνταυθοῖ νῦν ἧσο σύας τε κύνας τ' ἀπερύκων, <rtc lang="grc" translate="no">μηδὲ σύ γε ξείνων καὶ πτωχῶν κοίρανος εἶναι <rtc lang="grc" translate="no">λυγρὸς ἐών, μή πού τι κακὸν καὶ μεῖζον ἐπαύρῃ."</rtc></rtc></rtc></ruby> <ruby><rtc lang="grc" translate="no">ἦ ῥα καὶ ἀμφ' ὤμοισιν ἀεικέα βάλλετο πήρην, <rtc lang="grc" translate="no">πυκνὰ ῥωγαλέην: ἐν δὲ στρόφος ἦεν ἀορτήρ. <rtc lang="grc" translate="no">ἂψ δ' ὅ γ' ἐπ' οὐδὸν ἰὼν κατ' ἄρ' ἕζετο: τοὶ δ' ἴσαν εἴσω <rtc lang="grc" translate="no">ἡδὺ γελώοντες καὶ δεικανόωντ' ἐπέεσσι:</rtc></rtc></rtc></rtc></ruby> <ruby><rtc lang="grc" translate="no">"Ζεύς τοι δοίη, ξεῖνε, καὶ ἀθάνατοι θεοὶ ἄλλοι, <rtc lang="grc" translate="no">ὅττι μάλιστ' ἐθέλεις καί τοι φίλον ἔπλετο θυμῷ, <rtc lang="grc" translate="no">ὃς τοῦτον τὸν ἄναλτον ἀλητεύειν ἀπέπαυσας <rtc lang="grc" translate="no">ἐν δήμῳ: τάχα γάρ μιν ἀνάξομεν ἤπειρόνδε <rtc lang="grc" translate="no">εἰς Ἔχετον βασιλῆα, βροτῶν δηλήμονα πάντων."</rtc></rtc></rtc></rtc></rtc></ruby> <ruby><rtc lang="grc" translate="no">ὣς ἄρ' ἔφαν, χαῖρεν δὲ κλεηδόνι δῖος Ὀδυσσεύς. <rtc lang="grc" translate="no">Ἀντίνοος δ' ἄρα οἱ μεγάλην παρὰ γαστέρα θῆκεν, <rtc lang="grc" translate="no">ἐμπλείην κνίσης τε καὶ αἵματος: Ἀμφίνομος δὲ <rtc lang="grc" translate="no">ἄρτους ἐκ κανέοιο δύω παρέθηκεν ἀείρας <rtc lang="grc" translate="no">καὶ δέπαϊ χρυσέῳ δειδίσκετο, φώνησέν τε:</rtc></rtc></rtc></rtc></rtc></ruby> <ruby><rtc lang="grc" translate="no">"χαῖρε, πάτερ ὦ ξεῖνε, γένοιτό τοι ἔς περ ὀπίσσω <rtc lang="grc" translate="no">ὄλβος: ἀτὰρ μὲν νῦν γε κακοῖς ἔχεαι πολέεσσι." <rtc lang="grc" translate="no">τὸν δ' ἀπαμειβόμενος προσέφη πολύμητις Ὀδυσσεύς: <rtc lang="grc" translate="no">"Ἀμφίνομ', ἦ μάλα μοι δοκέεις πεπνυμένος εἶναι: <rtc lang="grc" translate="no">τοίου γὰρ καὶ πατρός, ἐπεὶ κλέος ἐσθλὸν ἄκουον, <rtc lang="grc" translate="no">Νῖσον Δουλιχιῆα ἐύ̈ν τ' ἔμεν ἀφνειόν τε: <rtc lang="grc" translate="no">τοῦ σ' ἔκ φασι γενέσθαι, ἐπητῇ δ' ἀνδρὶ ἔοικας. <rtc lang="grc" translate="no">τοὔνεκά τοι ἐρέω, σὺ δὲ σύνθεο καί μευ ἄκουσον: <rtc lang="grc" translate="no">οὐδὲν ἀκιδνότερον γαῖα τρέφει ἀνθρώποιο, <rtc lang="grc" translate="no">πάντων ὅσσα τε γαῖαν ἔπι πνείει τε καὶ ἕρπει. <rtc lang="grc" translate="no">οὐ μὲν γάρ ποτέ φησι κακὸν πείσεσθαι ὀπίσσω, <rtc lang="grc" translate="no">ὄφρ' ἀρετὴν παρέχωσι θεοὶ καὶ γούνατ' ὀρώρῃ: <rtc lang="grc" translate="no">ἀλλ' ὅτε δὴ καὶ λυγρὰ θεοὶ μάκαρες τελέσωσι, <rtc lang="grc" translate="no">καὶ τὰ φέρει ἀεκαζόμενος τετληότι θυμῷ: <rtc lang="grc" translate="no">τοῖος γὰρ νόος ἐστὶν ἐπιχθονίων ἀνθρώπων <rtc lang="grc" translate="no">οἷον ἐπ' ἦμαρ ἄγησι πατὴρ ἀνδρῶν τε θεῶν τε. <rtc lang="grc" translate="no">καὶ γὰρ ἐγώ ποτ' ἔμελλον ἐν ἀνδράσιν ὄλβιος εἶναι, <rtc lang="grc" translate="no">πολλὰ δ' ἀτάσθαλ' ἔρεξα βίῃ καὶ κάρτεϊ εἴκων, <rtc lang="grc" translate="no">πατρί τ' ἐμῷ πίσυνος καὶ ἐμοῖσι κασιγνήτοισι. <rtc lang="grc" translate="no">τῷ μή τίς ποτε πάμπαν ἀνὴρ ἀθεμίστιος εἴη, <rtc lang="grc" translate="no">ἀλλ' ὅ γε σιγῇ δῶρα θεῶν ἔχοι, ὅττι διδοῖεν. <rtc lang="grc" translate="no">οἷ' ὁρόω μνηστῆρας ἀτάσθαλα μηχανόωντας, <rtc lang="grc" translate="no">κτήματα κείροντας καὶ ἀτιμάζοντας ἄκοιτιν <rtc lang="grc" translate="no">ἀνδρός, ὃν οὐκέτι φημὶ φίλων καὶ πατρίδος αἴης <rtc lang="grc" translate="no">δηρὸν ἀπέσσεσθαι: μάλα δὲ σχεδόν. ἀλλά σε δαίμων <rtc lang="grc" translate="no">οἴκαδ' ὑπεξαγάγοι, μηδ' ἀντιάσειας ἐκείνῳ, <rtc lang="grc" translate="no">ὁππότε νοστήσειε φίλην ἐς πατρίδα γαῖαν: <rtc lang="grc" translate="no">οὐ γὰρ ἀναιμωτί γε διακρινέεσθαι ὀί̈ω <rtc lang="grc" translate="no">μνηστῆρας καὶ κεῖνον, ἐπεί κε μέλαθρον ὑπέλθῃ."</rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></ruby> <ruby><rtc lang="grc" translate="no">ὣς φάτο, καὶ σπείσας ἔπιεν μελιηδέα οἶνον, <rtc lang="grc" translate="no">ἂψ δ' ἐν χερσὶν ἔθηκε δέπας κοσμήτορι λαῶν. <rtc lang="grc" translate="no">αὐτὰρ ὁ βῆ διὰ δῶμα φίλον τετιημένος ἦτορ, <rtc lang="grc" translate="no">νευστάζων κεφαλῇ: δὴ γὰρ κακὸν ὄσσετο θυμός. <rtc lang="grc" translate="no">ἀλλ' οὐδ' ὣς φύγε κῆρα: πέδησε δὲ καὶ τὸν Ἀθήνη <rtc lang="grc" translate="no">Τηλεμάχου ὑπὸ χερσὶ καὶ ἔγχεϊ ἶφι δαμῆναι. <rtc lang="grc" translate="no">ἂψ δ' αὖτις κατ' ἄρ' ἕζετ' ἐπὶ θρόνου ἔνθεν ἀνέστη.</rtc></rtc></rtc></rtc></rtc></rtc></rtc></ruby> <ruby><rtc lang="grc" translate="no">τῇ δ' ἄρ' ἐπὶ φρεσὶ θῆκε θεὰ γλαυκῶπις Ἀθήνη, <rtc lang="grc" translate="no">κούρῃ Ἰκαρίοιο, περίφρονι Πηνελοπείῃ, <rtc lang="grc" translate="no">μνηστήρεσσι φανῆναι, ὅπως πετάσειε μάλιστα <rtc lang="grc" translate="no">θυμὸν μνηστήρων ἰδὲ τιμήεσσα γένοιτο <rtc lang="grc" translate="no">μᾶλλον πρὸς πόσιός τε καὶ υἱέος ἢ πάρος ἦεν. <rtc lang="grc" translate="no">ἀχρεῖον δ' ἐγέλασσεν ἔπος τ' ἔφατ' ἔκ τ' ὀνόμαζεν:</rtc></rtc></rtc></rtc></rtc></rtc></ruby> <ruby><rtc lang="grc" translate="no">"Εὐρυνόμη, θυμός μοι ἐέλδεται, οὔ τι πάρος γε, <rtc lang="grc" translate="no">μνηστήρεσσι φανῆναι, ἀπεχθομένοισί περ ἔμπης: <rtc lang="grc" translate="no">παιδὶ δέ κεν εἴποιμι ἔπος, τό κε κέρδιον εἴη, <rtc lang="grc" translate="no">μὴ πάντα μνηστῆρσιν ὑπερφιάλοισιν ὁμιλεῖν, <rtc lang="grc" translate="no">οἵ τ' εὖ μὲν βάζουσι, κακῶς δ' ὄπιθεν φρονέουσι." <rtc lang="grc" translate="no">τὴν δ' αὖτ' Εὐρυνόμη ταμίη πρὸς μῦθον ἔειπεν: <rtc lang="grc" translate="no">"ναὶ δὴ ταῦτά γε πάντα, τέκος, κατὰ μοῖραν ἔειπες. <rtc lang="grc" translate="no">ἀλλ' ἴθι καὶ σῷ παιδὶ ἔπος φάο μηδ' ἐπίκευθε, <rtc lang="grc" translate="no">χρῶτ' ἀπονιψαμένη καὶ ἐπιχρίσασα παρειάς: <rtc lang="grc" translate="no">μηδ' οὕτω δακρύοισι πεφυρμένη ἀμφὶ πρόσωπα <rtc lang="grc" translate="no">ἔρχευ, ἐπεὶ κάκιον πενθήμεναι ἄκριτον αἰεί. <rtc lang="grc" translate="no">ἤδη μὲν γάρ τοι παῖς τηλίκος, ὃν σὺ μάλιστα <rtc lang="grc" translate="no">ἠρῶ ἀθανάτοισι γενειήσαντα ἰδέσθαι."</rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></ruby> <ruby><rtc lang="grc" translate="no">τὴν δ' αὖτε προσέειπε περίφρων Πηνελόπεια: <rtc lang="grc" translate="no">"Εὐρυνόμη, μὴ ταῦτα παραύδα, κηδομένη περ, <rtc lang="grc" translate="no">χρῶτ' ἀπονίπτεσθαι καὶ ἐπιχρίεσθαι ἀλοιφῇ: <rtc lang="grc" translate="no">ἀγλαί̈ην γὰρ ἐμοί γε θεοί, τοὶ Ὄλυμπον ἔχουσιν, <rtc lang="grc" translate="no">ὤλεσαν, ἐξ οὗ κεῖνος ἔβη κοίλῃς ἐνὶ νηυσίν. <rtc lang="grc" translate="no">ἀλλά μοι Αὐτονόην τε καὶ Ἱπποδάμειαν ἄνωχθι <rtc lang="grc" translate="no">ἐλθέμεν, ὄφρα κέ μοι παρστήετον ἐν μεγάροισιν: <rtc lang="grc" translate="no">οἴη δ' οὐκ εἴσειμι μετ' ἀνέρας: αἰδέομαι γάρ."</rtc></rtc></rtc></rtc></rtc></rtc></rtc></rtc></ruby> <ruby><rtc lang="grc" translate="no">"ὣς ἄρ' ἔφη, γρηὺ̈ς δὲ διὲκ μεγάροιο βεβήκει <rtc lang="grc" translate="no">ἀγγελέουσα γυναιξὶ καὶ ὀτρυνέουσα νέεσθαι.</rtc></rtc></ruby> <ruby><rtc lang="grc" translate="no">ἔνθ' αὖτ' ἄλλ' ἐνόησε θεὰ γλαυκῶπις Ἀθήνη: <rtc lang="grc" translate="no">κούρῃ Ἰκαρίοιο κατὰ γλυκὺν ὕπνον ἔχευεν, <rtc lang="grc" translate="no">εὗδε δ' ἀνακλινθεῖσα, λύθεν δέ οἱ ἅψεα πάντα <rtc lang="grc" translate="no">αὐτοῦ ἐνὶ κλιντῆρι: τέως δ' ἄρα δῖα θεάων <rtc lang="grc" translate="no">ἄμβροτα δῶρα δίδου, ἵνα μιν θησαίατ' Ἀχαιοί. <rtc lang="grc" translate="no">κάλλεϊ μέν οἱ πρῶτα προσώπατα καλὰ κάθηρεν <rtc lang="grc" translate="no">ἀμβροσίῳ, οἵῳ περ ἐϋστέφανος Κυθέρεια <rtc lang="grc" translate="no">χρίεται, εὖτ' ἂν ἴῃ Χαρίτων χορὸν ἱμερόεντα: <rtc lang="grc" translate="no">καί μιν μακροτέρην καὶ πάσσονα θῆκεν ἰδέσθαι, <rtc lang="grc" translate="no">λευκοτέρην δ' ἄρα μιν θῆκε πριστοῦ ἐλέφαντος. <rtc lang="grc" translate="no">ἡ μὲν ἄρ' ὣς ἔρξασ' ἀπεβήσετο δῖα θεάων, <rtc lang="grc" translate="no">ἦλθον δ' ἀμφίπολοι λευκώλενοι ἐκ μεγάροιο <rtc lang="grc" translate="no">φθόγγῳ ἐπερχόμεναι: τὴν δὲ γλυκὺς ὕπνος ἀνῆκε, <rtc lang="grc" translate="no">καί ῥ' ἀπομόρξατο χερσὶ παρειὰς φώνησέν τε:</rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></ruby> <ruby><rtc lang="grc" translate="no">"ἦ με μάλ' αἰνοπαθῆ μαλακὸν περὶ κῶμ' ἐκάλυψεν. <rtc lang="grc" translate="no">αἴθε μοι ὣς μαλακὸν θάνατον πόροι Ἄρτεμις ἁγνὴ <rtc lang="grc" translate="no">αὐτίκα νῦν, ἵνα μηκέτ' ὀδυρομένη κατὰ θυμὸν <rtc lang="grc" translate="no">αἰῶνα φθινύθω, πόσιος ποθέουσα φίλοιο <rtc lang="grc" translate="no">παντοίην ἀρετήν, ἐπεὶ ἔξοχος ἦεν Ἀχαιῶν." <rtc lang="grc" translate="no">ὣς φαμένη κατέβαιν' ὑπερώϊα σιγαλόεντα, <rtc lang="grc" translate="no">οὐκ οἴη: ἅμα τῇ γε καὶ ἀμφίπολοι δύ' ἕποντο. <rtc lang="grc" translate="no">ἡ δ' ὅτε δὴ μνηστῆρας ἀφίκετο δῖα γυναικῶν, <rtc lang="grc" translate="no">στῆ ῥα παρὰ σταθμὸν τέγεος πύκα ποιητοῖο, <rtc lang="grc" translate="no">ἄντα παρειάων σχομένη λιπαρὰ κρήδεμνα: <rtc lang="grc" translate="no">ἀμφίπολος δ' ἄρα οἱ κεδνὴ ἑκάτερθε παρέστη. <rtc lang="grc" translate="no">τῶν δ' αὐτοῦ λύτο γούνατ', ἔρῳ δ' ἄρα θυμὸν ἔθελχθεν, <rtc lang="grc" translate="no">πάντες δ' ἠρήσαντο παραὶ λεχέεσσι κλιθῆναι. <rtc lang="grc" translate="no">ἡ δ' αὖ Τηλέμαχον προσεφώνεεν, ὃν φίλον υἱόν:</rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></ruby> <ruby><rtc lang="grc" translate="no">"Τηλέμαχ', οὐκέτι τοι φρένες ἔμπεδοι οὐδὲ νόημα: <rtc lang="grc" translate="no">παῖς ἔτ' ἐὼν καὶ μᾶλλον ἐνὶ φρεσὶ κέρδε' ἐνώμας: <rtc lang="grc" translate="no">νῦν δ', ὅτε δὴ μέγας ἐσσὶ καὶ ἥβης μέτρον ἱκάνεις, <rtc lang="grc" translate="no">καί κέν τις φαίη γόνον ἔμμεναι ὀλβίου ἀνδρός, <rtc lang="grc" translate="no">ἐς μέγεθος καὶ κάλλος ὁρώμενος, ἀλλότριος φώς, <rtc lang="grc" translate="no">οὐκέτι τοι φρένες εἰσὶν ἐναίσιμοι οὐδὲ νόημα. <rtc lang="grc" translate="no">οἷον δὴ τόδε ἔργον ἐνὶ μεγάροισιν ἐτύχθη, <rtc lang="grc" translate="no">ὃς τὸν ξεῖνον ἔασας ἀεικισθήμεναι οὕτως. <rtc lang="grc" translate="no">πῶς νῦν, εἴ τι ξεῖνος ἐν ἡμετέροισι δόμοισιν <rtc lang="grc" translate="no">ἥμενος ὧδε πάθοι ῥυστακτύος ἐξ ἀλεγεινῆς; <rtc lang="grc" translate="no">σοί κ' αἶσχος λώβη τε μετ' ἀνθρώποισι πέλοιτο."</rtc></rtc></rtc></rtc></rtc></rtc></rtc></rtc></rtc></rtc></rtc></ruby> <ruby><rtc lang="grc" translate="no">τὴν δ' αὖ Τηλέμαχος πεπνυμένος ἀντίον ηὔδα: <rtc lang="grc" translate="no">"μῆτερ ἐμή, τὸ μὲν οὔ σε νεμεσσῶμαι κεχολῶσθαι: <rtc lang="grc" translate="no">αὐτὰρ ἐγὼ θυμῷ νοέω καὶ οἶδα ἕκαστα, <rtc lang="grc" translate="no">ἐσθλά τε καὶ τὰ χέρεια: πάρος δ' ἔτι νήπιος ἦα. <rtc lang="grc" translate="no">ἀλλά τοι οὐ δύναμαι πεπνυμένα πάντα νοῆσαι: <rtc lang="grc" translate="no">ἐκ γάρ με πλήσσουσι παρήμενοι ἄλλοθεν ἄλλος <rtc lang="grc" translate="no">οἵδε κακὰ φρονέοντες, ἐμοὶ δ' οὐκ εἰσὶν ἀρωγοί. <rtc lang="grc" translate="no">οὐ μέν τοι ξείνου γε καὶ Ἴρου μῶλος ἐτύχθη <rtc lang="grc" translate="no">μνηστήρων ἰότητι, βίῃ δ' ὅ γε φέρτερος ἦεν. <rtc lang="grc" translate="no">αἲ γάρ, Ζεῦ τε πάτερ καὶ Ἀθηναίη καὶ Ἄπολλον, <rtc lang="grc" translate="no">οὕτω νῦν μνηστῆρες ἐν ἡμετέροισι δόμοισι <rtc lang="grc" translate="no">νεύοιεν κεφαλὰς δεδμημένοι, οἱ μὲν ἐν αὐλῇ, <rtc lang="grc" translate="no">οἱ δ' ἔντοσθε δόμοιο, λελῦτο δὲ γυῖα ἑκάστου, <rtc lang="grc" translate="no">ὡς νῦν Ἶρος κεῖνος ἐπ' αὐλείῃσι θύρῃσιν <rtc lang="grc" translate="no">ἧσται νευστάζων κεφαλῇ, μεθύοντι ἐοικώς, <rtc lang="grc" translate="no">οὐδ' ὀρθὸς στῆναι δύναται ποσὶν οὐδὲ νέεσθαι <rtc lang="grc" translate="no">οἴκαδ', ὅπη οἱ νόστος, ἐπεὶ φίλα γυῖα λέλυνται."</rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></ruby> <ruby><rtc lang="grc" translate="no">ὣς οἱ μὲν τοιαῦτα πρὸς ἀλλήλους ἀγόρευον: <rtc lang="grc" translate="no">Εὐρύμαχος δ' ἐπέεσσι προσηύδα Πηνελόπειαν:</rtc></rtc></ruby> <ruby><rtc lang="grc" translate="no">"κούρη Ἰκαρίοιο, περίφρον Πηνελόπεια, <rtc lang="grc" translate="no">εἰ πάντες σε ἴδοιεν ἀν' Ἴασον Ἄργος Ἀχαιοί, <rtc lang="grc" translate="no">πλέονές κε μνηστῆρες ἐν ὑμετέροισι δόμοισιν <rtc lang="grc" translate="no">ἠῶθεν δαινύατ', ἐπεὶ περίεσσι γυναικῶν <rtc lang="grc" translate="no">εἶδός τε μέγεθός τε ἰδὲ φρένας ἔνδον ἐί̈σας."</rtc></rtc></rtc></rtc></rtc></ruby> <ruby><rtc lang="grc" translate="no">τὸν δ' ἠμείβετ' ἔπειτα περίφρων Πηνελόπεια: <rtc lang="grc" translate="no">"Εὐρύμαχ', ἦ τοι ἐμὴν ἀρετὴν εἶδός τε δέμας τε <rtc lang="grc" translate="no">ὤλεσαν ἀθάνατοι, ὅτε Ἴλιον εἰσανέβαινον <rtc lang="grc" translate="no">Ἀργεῖοι, μετὰ τοῖσι δ' ἐμὸς πόσις ᾖεν Ὀδυσσεύς. <rtc lang="grc" translate="no">εἰ κεῖνός γ' ἐλθὼν τὸν ἐμὸν βίον ἀμφιπολεύοι, <rtc lang="grc" translate="no">μεῖζόν κε κλέος εἴη ἐμὸν καὶ κάλλιον οὕτως. <rtc lang="grc" translate="no">νῦν δ' ἄχομαι: τόσα γάρ μοι ἐπέσσευεν κακὰ δαίμων. <rtc lang="grc" translate="no">ἦ μὲν δὴ ὅτε τ' ᾖε λιπὼν κάτα πατρίδα γαῖαν, <rtc lang="grc" translate="no">δεξιτερὴν ἐπὶ καρπῷ ἑλὼν ἐμὲ χεῖρα προσηύδα:</rtc></rtc></rtc></rtc></rtc></rtc></rtc></rtc></rtc></ruby> <ruby><rtc lang="grc" translate="no">"ὦ γύναι, οὐ γὰρ ὀί̈ω ἐϋκνήμιδας Ἀχαιοὺς <rtc lang="grc" translate="no">ἐκ Τροίης εὖ πάντας ἀπήμονας ἀπονέεσθαι: <rtc lang="grc" translate="no">καὶ γὰρ Τρῶάς φασι μαχητὰς ἔμμεναι ἄνδρας, <rtc lang="grc" translate="no">ἠμὲν ἀκοντιστὰς ἠδὲ ῥυτῆρας ὀϊστῶν <rtc lang="grc" translate="no">ἵππων τ' ὠκυπόδων ἐπιβήτορας, οἵ κε τάχιστα <rtc lang="grc" translate="no">ἔκριναν μέγα νεῖκος ὁμοιί̈ου πολέμοιο. <rtc lang="grc" translate="no">τῷ οὐκ οἶδ' ἤ κέν μ' ἀνέσει θεός, ἦ κεν ἁλώω <rtc lang="grc" translate="no">αὐτοῦ ἐνὶ Τροίῃ: σοὶ δ' ἐνθάδε πάντα μελόντων. <rtc lang="grc" translate="no">μεμνῆσθαι πατρὸς καὶ μητέρος ἐν μεγάροισιν <rtc lang="grc" translate="no">ὡς νῦν, ἢ ἔτι μᾶλλον ἐμεῦ ἀπονόσφιν ἐόντος: <rtc lang="grc" translate="no">αὐτὰρ ἐπὴν δὴ παῖδα γενειήσαντα ἴδηαι, <rtc lang="grc" translate="no">γήμασθ' ᾧ κ' ἐθέλῃσθα, τεὸν κατὰ δῶμα λιποῦσα.</rtc></rtc></rtc></rtc></rtc></rtc></rtc></rtc></rtc></rtc></rtc></rtc></ruby> <ruby><rtc lang="grc" translate="no">"κεῖνος τὼς ἀγόρευε: τὰ δὴ νῦν πάντα τελεῖται. <rtc lang="grc" translate="no">νὺξ δ' ἔσται ὅτε δὴ στυγερὸς γάμος ἀντιβολήσει <rtc lang="grc" translate="no">οὐλομένης ἐμέθεν, τῆς τε Ζεὺς ὄλβον ἀπηύρα. <rtc lang="grc" translate="no">ἀλλὰ τόδ' αἰνὸν ἄχος κραδίην καὶ θυμὸν ἱκάνει: <rtc lang="grc" translate="no">μνηστήρων οὐχ ἥδε δίκη τὸ πάροιθε τέτυκτο: <rtc lang="grc" translate="no">οἵ τ' ἀγαθήν τε γυναῖκα καὶ ἀφνειοῖο θύγατρα <rtc lang="grc" translate="no">μνηστεύειν ἐθέλωσι καὶ ἀλλήλοις ἐρίσωσιν, <rtc lang="grc" translate="no">αὐτοὶ τοί γ' ἀπάγουσι βόας καὶ ἴφια μῆλα, <rtc lang="grc" translate="no">κούρης δαῖτα φίλοισι, καὶ ἀγλαὰ δῶρα διδοῦσιν: <rtc lang="grc" translate="no">ἀλλ' οὐκ ἀλλότριον βίοτον νήποινον ἔδουσιν."</rtc></rtc></rtc></rtc></rtc></rtc></rtc></rtc></rtc></rtc></ruby> <ruby><rtc lang="grc" translate="no">ὣς φάτο, γήθησεν δὲ πολύτλας δῖος Ὀδυσσεύς, <rtc lang="grc" translate="no">οὕνεκα τῶν μὲν δῶρα παρέλκετο, θέλγε δὲ θυμὸν <rtc lang="grc" translate="no">μειλιχίοις ἐπέεσσι, νόος δέ οἱ ἄλλα μενοίνα.</rtc></rtc></rtc></ruby> <ruby><rtc lang="grc" translate="no">τὴν δ' αὖτ' Ἀντίνοος προσέφη, Εὐπείθεος υἱός, <rtc lang="grc" translate="no">"κούρη Ἰκαρίοιο, περίφρον Πηνελόπεια, <rtc lang="grc" translate="no">δῶρα μὲν ὅς κ' ἐθέλῃσιν Ἀχαιῶν ἐνθάδ' ἐνεῖκαι, <rtc lang="grc" translate="no">δέξασθ'. οὐ γὰρ καλὸν ἀνήνασθαι δόσιν ἐστίν: <rtc lang="grc" translate="no">ἡμεῖς δ' οὔτ' ἐπὶ ἔργα πάρος γ' ἴμεν οὔτε πῃ ἄλλῃ, <rtc lang="grc" translate="no">πρίν γέ σε τῷ γήμασθαι Ἀχαιῶν ὅς τις ἄριστος."</rtc></rtc></rtc></rtc></rtc></rtc></ruby> <ruby><rtc lang="grc" translate="no">ὣς ἔφατ' Ἀντίνοος, τοῖσιν δ' ἐπιήνδανε μῦθος: <rtc lang="grc" translate="no">δῶρα δ' ἄρ' οἰσέμεναι πρόεσαν κήρυκα ἕκαστος. <rtc lang="grc" translate="no">Ἀντινόῳ μὲν ἔνεικε μέγαν περικαλλέα πέπλον, <rtc lang="grc" translate="no">ποικίλον: ἐν δ' ἀρ' ἔσαν περόναι δυοκαίδεκα πᾶσαι <rtc lang="grc" translate="no">χρύσειαι, κληῖ̈σιν ἐϋγνάμπτοις ἀραρυῖαι. <rtc lang="grc" translate="no">ὅρμον δ' Εὐρυμάχῳ πολυδαίδαλον αὐτίκ' ἔνεικε. <rtc lang="grc" translate="no">χρύσεον, ἠλέκτροισιν ἐερμένον ἠέλιον ὥς. <rtc lang="grc" translate="no">ἕρματα δ' Εὐρυδάμαντι δύω θεράποντες ἔνεικαν, <rtc lang="grc" translate="no">τρίγληνα μορόεντα: χάρις δ' ἀπελάμπετο πολλή. <rtc lang="grc" translate="no">ἐκ δ' ἄρα Πεισάνδροιο Πολυκτορίδαο ἄνακτος <rtc lang="grc" translate="no">ἴσθμιον ἤνεικεν θεράπων, περικαλλὲς ἄγαλμα. <rtc lang="grc" translate="no">ἄλλο δ' ἄρ' ἄλλος δῶρον Ἀχαιῶν καλὸν ἔνεικεν. <rtc lang="grc" translate="no">ἡ μὲν ἔπειτ' ἀνέβαιν' ὑπερώϊα δῖα γυναικῶν, <rtc lang="grc" translate="no">τῇ δ' ἄρ' ἅμ' ἀμφίπολοι ἔφερον περικαλλέα δῶρα</rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></ruby> <ruby><rtc lang="grc" translate="no">οἱ δ' εἰς ὀρχηστύν τε καὶ ἱμερόεσσαν ἀοιδὴν <rtc lang="grc" translate="no">τρεψάμενοι τέρποντο, μένον δ' ἐπὶ ἕσπερον ἐλθεῖν. <rtc lang="grc" translate="no">τοῖσι δὲ τερπομένοισι μέλας ἐπὶ ἕσπερος ἦλθεν. <rtc lang="grc" translate="no">αὐτίκα λαμπτῆρας τρεῖς ἵστασαν ἐν μεγάροισιν, <rtc lang="grc" translate="no">ὄφρα φαείνοιεν: περὶ δὲ ξύλα κάγκανα θῆκαν, <rtc lang="grc" translate="no">αὖα πάλαι, περίκηλα, νέον κεκεασμένα χαλκῷ, <rtc lang="grc" translate="no">καὶ δαί̈δας μετέμισγον: ἀμοιβηδὶς δ' ἀνέφαινον <rtc lang="grc" translate="no">δμῳαὶ Ὀδυσσῆος ταλασίφρονος. αὐτὰρ ὁ τῇσιν <rtc lang="grc" translate="no">αὐτὸς διογενῆς μετέφη πολύμητις Ὀδυσσεύς:</rtc></rtc></rtc></rtc></rtc></rtc></rtc></rtc></rtc></ruby> <ruby><rtc lang="grc" translate="no">"δμῳαὶ Ὀδυσσῆος, δὴν οἰχομένοιο ἄνακτος, <rtc lang="grc" translate="no">ἔρχεσθε πρὸς δώμαθ', ἵν' αἰδοίη βασίλεια: <rtc lang="grc" translate="no">τῇ δὲ παρ' ἠλάκατα στροφαλίζετε, τέρπετε δ' αὐτὴν <rtc lang="grc" translate="no">ἥμεναι ἐν μεγάρῳ, ἢ εἴρια πείκετε χερσίν: <rtc lang="grc" translate="no">αὐτὰρ ἐγὼ τούτοισι φάος πάντεσσι παρέξω. <rtc lang="grc" translate="no">ἤν περ γάρ κ' ἐθέλωσιν ἐύ̈θρονον Ἠῶ μίμνειν, <rtc lang="grc" translate="no">οὔ τί με νικήσουσι: πολυτλήμων δὲ μάλ' εἰμί."</rtc></rtc></rtc></rtc></rtc></rtc></rtc></ruby> <ruby><rtc lang="grc" translate="no">ὣς ἔφαθ', αἱ δ' ἐγέλασσαν, ἐς ἀλλήλας δὲ ἴδοντο. <rtc lang="grc" translate="no">τὸν δ' αἰσχρῶς ἐνένιπε Μελανθὼ καλλιπάρῃος, <rtc lang="grc" translate="no">τὴν Δολίος μὲν ἔτικτε, κόμισσε δὲ Πηνελόπεια, <rtc lang="grc" translate="no">παῖδα δὲ ὣς ἀτίταλλε, δίδου δ' ἄρ' ἀθύρματα θυμῷ: <rtc lang="grc" translate="no">ἀλλ' οὐδ' ὣς ἔχε πένθος ἐνὶ φρεσὶ Πηνελοπείης, <rtc lang="grc" translate="no">ἀλλ' ἥ γ' Εὐρυμάχῳ μισγέσκετο καὶ φιλέεσκεν. <rtc lang="grc" translate="no">ἥ ῥ' Ὀδυσῆ' ἐνένιπεν ὀνειδείοις ἐπέεσσιν:</rtc></rtc></rtc></rtc></rtc></rtc></rtc></ruby> <ruby><rtc lang="grc" translate="no">"ξεῖνε τάλαν, σύ γέ τις φρένας ἐκπεπαταγμένος ἐσσί, <rtc lang="grc" translate="no">οὐδ' ἐθέλεις εὕδειν χαλκήϊον ἐς δόμον ἐλθών, <rtc lang="grc" translate="no">ἠέ που ἐς λέσχην, ἀλλ' ἐνθάδε πόλλ' ἀγορεύεις, <rtc lang="grc" translate="no">θαρσαλέως πολλοῖσι μετ' ἀνδράσιν, οὐδέ τι θυμῷ <rtc lang="grc" translate="no">ταρβεῖς: ἦ ῥά σε οἶνος ἔχει φρένας, ἤ νύ τοι αἰεὶ <rtc lang="grc" translate="no">τοιοῦτος νόος ἐστίν: ὃ καὶ μεταμώνια βάζεις. <rtc lang="grc" translate="no">ἦ ἀλύεις, ὅτι Ἶρον ἐνίκησας τὸν ἀλήτην; <rtc lang="grc" translate="no">μή τίς τοι τάχα Ἴρου ἀμείνων ἄλλος ἀναστῇ, <rtc lang="grc" translate="no">ὅς τίς σ' ἀμφὶ κάρη κεκοπὼς χερσὶ στιβαρῇσι <rtc lang="grc" translate="no">δώματος ἐκπέμψῃσι, φορύξας αἵματι πολλῷ." <rtc lang="grc" translate="no">τὴν δ' ἄρ' ὑπόδρα ἰδὼν προσέφη πολύμητις Ὀδυσσεύς: <rtc lang="grc" translate="no">"ἦ τάχα Τηλεμάχῳ ἐρέω, κύον, οἷ' ἀγορεύεις, <rtc lang="grc" translate="no">κεῖσ' ἐλθών, ἵνα σ' αὖθι διὰ μελεϊστὶ τάμῃσιν."</rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></ruby> <ruby><rtc lang="grc" translate="no">ὣς εἰπὼν ἐπέεσσι διεπτοίησε γυναῖκας. <rtc lang="grc" translate="no">βὰν δ' ἴμεναι διὰ δῶμα, λύθεν δ' ὑπὸ γυῖα ἑκάστης <rtc lang="grc" translate="no">ταρβοσύνῃ: φὰν γάρ μιν ἀληθέα μυθήσασθαι. <rtc lang="grc" translate="no">αὐτὰρ ὁ πὰρ λαμπτῆρσι φαείνων αἰθομένοισιν <rtc lang="grc" translate="no">ἑστήκειν ἐς πάντας ὁρώμενος: ἄλλα δέ οἱ κῆρ <rtc lang="grc" translate="no">ὥρμαινε φρεσὶν ᾗσιν, ἅ ῥ' οὐκ ἀτέλεστα γένοντο.</rtc></rtc></rtc></rtc></rtc></rtc></ruby> <ruby><rtc lang="grc" translate="no">μνηστῆρας δ' οὐ πάμπαν ἀγήνορας εἴα Ἀθήνη <rtc lang="grc" translate="no">λώβης ἴσχεσθαι θυμαλγέος, ὄφρ' ἔτι μᾶλλον <rtc lang="grc" translate="no">δύη ἄχος κραδίην Λαερτιάδεω Ὀδυσῆος. <rtc lang="grc" translate="no">τοῖσιν δ' Εὐρύμαχος, Πολύβου πάϊς, ἦρχ' ἀγορεύειν, <rtc lang="grc" translate="no">κερτομέων Ὀδυσῆα: γέλω δ' ἑτάροισιν ἔτευχε.</rtc></rtc></rtc></rtc></rtc></ruby> <ruby><rtc lang="grc" translate="no">"κέκλυτέ μευ, μνηστῆρες ἀγακλειτῆς βασιλείης, <rtc lang="grc" translate="no">ὄφρ' εἴπω τά με θυμὸς ἐνὶ στήθεσσι κελεύει. <rtc lang="grc" translate="no">οὐκ ἀθεεὶ ὅδ' ἀνὴρ Ὀδυσήϊον ἐς δόμον ἵκει: <rtc lang="grc" translate="no">ἔμπης μοι δοκέει δαίδων σέλας ἔμμεναι αὐτοῦ <rtc lang="grc" translate="no">κὰκ κεφαλῆς, ἐπεὶ οὔ οἱ ἔνι τρίχες οὐδ' ἠβαιαί."</rtc></rtc></rtc></rtc></rtc></ruby> <ruby><rtc lang="grc" translate="no">ἦ ῥ', ἅμα τε προσέειπεν Ὀδυσσῆα πτολίπορθον: <rtc lang="grc" translate="no">"ξεῖν', ἦ ἄρ κ' ἐθέλοις θητευέμεν, εἴ σ' ἀνελοίμην, <rtc lang="grc" translate="no">ἀγροῦ ἐπ' ἐσχατιῆς--μισθὸς δέ τοι ἄρκιος ἔσται-- <rtc lang="grc" translate="no">αἱμασιάς τε λέγων καὶ δένδρεα μακρὰ φυτεύων; <rtc lang="grc" translate="no">ἔνθα κ' ἐγὼ σῖτον μὲν ἐπηετανὸν παρέχοιμι, <rtc lang="grc" translate="no">εἵματα δ' ἀμφιέσαιμι ποσίν θ' ὑποδήματα δοίην. <rtc lang="grc" translate="no">ἀλλ' ἐπεὶ οὖν δὴ ἔργα κάκ' ἔμμαθες, οὐκ ἐθελήσεις <rtc lang="grc" translate="no">ἔργον ἐποίχεσθαι, ἀλλὰ πτώσσειν κατὰ δῆμον <rtc lang="grc" translate="no">βούλεαι, ὄφρ' ἄν ἔχῃς βόσκειν σὴν γαστέρ' ἄναλτον."</rtc></rtc></rtc></rtc></rtc></rtc></rtc></rtc></rtc></ruby> <ruby><rtc lang="grc" translate="no">τὸν δ' ἀπαμειβόμενος προσέφη πολύμητις Ὀδυσσεύς: <rtc lang="grc" translate="no">"Εὐρύμαχ', εἰ γὰρ νῶϊν ἔρις ἔργοιο γένοιτο <rtc lang="grc" translate="no">ὥρῃ ἐν εἰαρινῇ, ὅτε τ' ἤματα μακρὰ πέλονται, <rtc lang="grc" translate="no">ἐν ποίῃ, δρέπανον μὲν ἐγὼν εὐκαμπὲς ἔχοιμι, <rtc lang="grc" translate="no">καὶ δὲ σὺ τοῖον ἔχοις, ἵνα πειρησαίμεθα ἔργου <rtc lang="grc" translate="no">νήστιες ἄχρι μάλα κνέφαος, ποίη δὲ παρείη. <rtc lang="grc" translate="no">εἰ δ' αὖ καὶ βόες εἶεν ἐλαυνέμεν, οἵ περ ἄριστοι, <rtc lang="grc" translate="no">αἴθωνες, μεγάλοι, ἄμφω κεκορηότε ποίης, <rtc lang="grc" translate="no">ἥλικες, ἰσοφόροι, τῶν τε σθένος οὐκ ἀλαπαδνόν, <rtc lang="grc" translate="no">τετράγυον δ' εἴη, εἴκοι δ' ὑπὸ βῶλος ἀρότρῳ: <rtc lang="grc" translate="no">τῷ κέ μ' ἴδοις, εἰ ὦλκα διηνεκέα προταμοίμην. <rtc lang="grc" translate="no">εἰ δ' αὖ καὶ πόλεμόν ποθεν ὁρμήσειε Κρονίων <rtc lang="grc" translate="no">σήμερον, αὐτὰρ ἐμοὶ σάκος εἴη καὶ δύο δοῦρε <rtc lang="grc" translate="no">καὶ κυνέη πάγχαλκος, ἐπὶ κροτάφοις ἀραρυῖα, <rtc lang="grc" translate="no">τῷ κέ μ' ἴδοις πρώτοισιν ἐνὶ προμάχοισι μιγέντα, <rtc lang="grc" translate="no">οὐδ' ἄν μοι τὴν γαστέρ' ὀνειδίζων ἀγορεύοις. <rtc lang="grc" translate="no">ἀλλὰ μάλ' ὑβρίξεις, καί τοι νόος ἐστὶν ἀπηνής: <rtc lang="grc" translate="no">καί πού τις δοκέεις μέγας ἔμμεναι ἠδὲ κραταιός, <rtc lang="grc" translate="no">οὕνεκα πὰρ παύροισι καὶ οὐκ ἀγαθοῖσιν ὁμιλεῖς. <rtc lang="grc" translate="no">εἰ δ' Ὀδυσεὺς ἔλθοι καὶ ἵκοιτ' ἐς πατρίδα γαῖαν, <rtc lang="grc" translate="no">αἶψά κέ τοι τὰ θύρετρα, καὶ εὐρέα περ μάλ' ἐόντα, <rtc lang="grc" translate="no">φεύγοντι στείνοιτο διὲκ προθύροιο θύραζε."</rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></ruby> <ruby><rtc lang="grc" translate="no">ὣς ἔφατ', Εὐρύμαχος δ' ἐχολώσατο κηρόθι μᾶλλον, <rtc lang="grc" translate="no">καί μιν ὑπόδρα ἰδὼν ἔπεα πτερόεντα προσηύδα:</rtc></rtc></ruby> <ruby><rtc lang="grc" translate="no">"ἆ δείλ', ἦ τάχα τοι τελέω κακόν, οἷ' ἀγορεύεις <rtc lang="grc" translate="no">θαρσαλέως πολλοῖσι μετ' ἀνδράσιν, οὐδέ τι θυμῷ <rtc lang="grc" translate="no">ταρβεῖς: ἦ ῥά σε οἶνος ἔχει φρένας, ἤ νύ τοι αἰεὶ <rtc lang="grc" translate="no">τοιοῦτος νόος ἐστίν: ὃ καὶ μεταμώνια βάζεις. <rtc lang="grc" translate="no">ἦ ἀλύεις, ὅτι Ἶρον ἐνίκησας τὸν ἀλήτην;" <rtc lang="grc" translate="no">ὣς ἄρα φωνήσας σφέλας ἔλλαβεν: αὐτὰρ Ὀδυσσεὺς <rtc lang="grc" translate="no">Ἀμφινόμου πρὸς γοῦνα καθέζετο Δουλιχιῆος, <rtc lang="grc" translate="no">Εὐρύμαχον δείσας: ὁ δ' ἄρ' οἰνοχόον βάλε χεῖρα <rtc lang="grc" translate="no">δεξιτερήν: πρόχοος δὲ χαμαὶ βόμβησε πεσοῦσα, <rtc lang="grc" translate="no">αὐτὰρ ὅ γ' οἰμώξας πέσεν ὕπτιος ἐν κονίῃσι. <rtc lang="grc" translate="no">μνηστῆρες δ' ὁμάδησαν ἀνὰ μέγαρα σκιόεντα, <rtc lang="grc" translate="no">ὧδε δέ τις εἴπεσκεν ἰδὼν ἐς πλησίον ἄλλον:</rtc></rtc></rtc></rtc></rtc></rtc></rtc></rtc></rtc></rtc></rtc></rtc></ruby> <ruby><rtc lang="grc" translate="no">"αἴθ' ὤφελλ' ὁ ξεῖνος ἀλώμενος ἄλλοθ' ὀλέσθαι <rtc lang="grc" translate="no">πρὶν ἐλθεῖν: τῷ οὔ τι τόσον κέλαδον μετέθηκε. <rtc lang="grc" translate="no">νῦν δὲ περὶ πτωχῶν ἐριδαίνομεν, οὐδέ τι δαιτὸς <rtc lang="grc" translate="no">ἐσθλῆς ἔσσεται ἦδος, ἐπεὶ τὰ χερείονα νικᾷ." <rtc lang="grc" translate="no">τοῖσι δὲ καὶ μετέειφ' ἱερὴ ἲς Τηλεμάχοιο <rtc lang="grc" translate="no">"δαιμόνιοι, μαίνεσθε καὶ οὐκέτι κεύθετε θυμῷ <rtc lang="grc" translate="no">βρωτὺν οὐδὲ ποτῆτα: θεῶν νύ τις ὔμμ' ὀροθύνει. <rtc lang="grc" translate="no">ἀλλ' εὖ δαισάμενοι κατακείετε οἴκαδ' ἰόντες, <rtc lang="grc" translate="no">ὁππότε θυμὸς ἄνωγε: διώκω δ' οὔ τιν' ἐγώ γε."</rtc></rtc></rtc></rtc></rtc></rtc></rtc></rtc></rtc></ruby> <ruby><rtc lang="grc" translate="no">ὣς ἔφαθ', οἱ δ' ἄρα πάντες ὀδὰξ ἐν χείλεσι φύντες <rtc lang="grc" translate="no">Τηλέμαχον θαύμαζον, ὃ θαρσαλέως ἀγόρευε. <rtc lang="grc" translate="no">τοῖσιν δ' Ἀμφίνομος ἀγορήσατο καὶ μετέειπε <rtc lang="grc" translate="no">Νίσου φαίδιμος υἱός, Ἀρητιάδαο ἄνακτος:</rtc></rtc></rtc></rtc></ruby> <ruby><rtc lang="grc" translate="no">"ὦ φίλοι, οὐκ ἂν δή τις ἐπὶ ῥηθέντι δικαίῳ <rtc lang="grc" translate="no">ἀντιβίοις ἐπέεσσι καθαπτόμενος χαλεπαίνοι: <rtc lang="grc" translate="no">μήτε τι τὸν ξεῖνον στυφελίζετε μήτε τιν' ἄλλον <rtc lang="grc" translate="no">δμώων, οἳ κατὰ δώματ' Ὀδυσσῆος θείοιο. <rtc lang="grc" translate="no">ἀλλ' ἄγετ', οἰνοχόος μὲν ἐπαρξάσθω δεπάεσσιν, <rtc lang="grc" translate="no">ὄφρα σπείσαντες κατακείομεν οἴκαδ' ἰόντες: <rtc lang="grc" translate="no">τὸν ξεῖνον δὲ ἐῶμεν ἐνὶ μεγάροις Ὀδυσῆος <rtc lang="grc" translate="no">Τηλεμάχῳ μελέμεν: τοῦ γὰρ φίλον ἵκετο δῶμα."</rtc></rtc></rtc></rtc></rtc></rtc></rtc></rtc></ruby> <ruby><rtc lang="grc" translate="no">ὣς φάτο, τοῖσι δὲ πᾶσιν ἑαδότα μῦθον ἔειπε. <rtc lang="grc" translate="no">τοῖσιν δὲ κρητῆρα κεράσσατο Μούλιος ἥρως, <rtc lang="grc" translate="no">κῆρυξ Δουλιχιεύς: θεράπων δ' ἦν Ἀμφινόμοιο: <rtc lang="grc" translate="no">νώμησεν δ' ἄρα πᾶσιν ἐπισταδόν: οἱ δὲ θεοῖσι <rtc lang="grc" translate="no">σπείσαντες μακάρεσσι πίον μελιηδέα οἶνον. <rtc lang="grc" translate="no">αὐτὰρ ἐπεὶ σπεῖσάν τ' ἔπιόν θ' ὅσον ἤθελε θυμός, <rtc lang="grc" translate="no">βάν ῥ' ἴμεναι κείοντες ἑὰ πρὸς δώμαθ' ἕκαστος.</rtc></rtc></rtc></rtc></rtc></rtc></rtc></ruby></ol><nav><a href="#!/odyssey/" rel="contents">Table of Contents</a> <a href="#!/odyssey/book17/" rel="next">Previous</a> <a href="#!/odyssey/book19/" rel="next">Next</a></nav></section><small>Translated by <u>Samuel Butler</u>, <span itemprop="copyrightYear">1900</span>.<br/>Original Greek and English translation are in public domain.</small></article>