<h2>Book 6</h2><ruby><rtc lang="grc" translate="no">ὣς ὁ μὲν ἔνθα καθεῦδε πολύτλας δῖος Ὀδυσσεὺς<br/>ὕπνῳ καὶ καμάτῳ ἀρημένος: αὐτὰρ Ἀθήνη<br/>βῆ ῥ' ἐς Φαιήκων ἀνδρῶν δῆμόν τε πόλιν τε,<br/>οἳ πρὶν μέν ποτ' ἔναιον ἐν εὐρυχόρῳ Ὑπερείῃ,<br/>ἀγχοῦ Κυκλώπων ἀνδρῶν ὑπερηνορεόντων,<br/>οἵ σφεας σινέσκοντο, βίηφι δὲ φέρτεροι ἦσαν.<br/>ἔνθεν ἀναστήσας ἄγε Ναυσίθοος θεοειδής,<br/>εἷσεν δὲ Σχερίῃ, ἑκὰς ἀνδρῶν ἀλφηστάων,<br/>ἀμφὶ δὲ τεῖχος ἔλασσε πόλει, καὶ ἐδείματο οἴκους,<br/>καὶ νηοὺς ποίησε θεῶν, καὶ ἐδάσσατ' ἀρούρας.<br/>ἀλλ' ὁ μὲν ἤδη κηρὶ δαμεὶς Ἄϊδόσδε βεβήκει,<br/>Ἀλκίνοος δὲ τότ' ἦρχε, θεῶν ἄπο μήδεα εἰδώς.<br/>τοῦ μὲν ἔβη πρὸς δῶμα θεά, γλαυκῶπις Ἀθήνη,<br/>νόστον Ὀδυσσῆι μεγαλήτορι μητιόωσα.<br/>βῆ δ' ἴμεν ἐς θάλαμον πολυδαίδαλον, ᾧ ἔνι κούρη<br/>κοιμᾶτ' ἀθανάτῃσι φυὴν καὶ εἶδος ὁμοίη,<br/>Ναυσικάα, θυγάτηρ μεγαλήτορος Ἀλκινόοιο,<br/>πὰρ δὲ δύ' ἀμφίπολοι, Χαρίτων ἄπο κάλλος ἔχουσαι,<br/>σταθμοῖιν ἑκάτερθε: θύραι δ' ἐπέκειντο φαειναί.<br/>ἡ δ' ἀνέμου ὡς πνοιὴ ἐπέσσυτο δέμνια κούρης,<br/>στῆ δ' ἄρ' ὑπὲρ κεφαλῆς, καί μιν πρὸς μῦθον ἔειπεν,<br/>εἰδομένη κούρῃ ναυσικλειτοῖο Δύμαντος,<br/>ἥ οἱ ὁμηλικίη μὲν ἔην, κεχάριστο δὲ θυμῷ.<br/>τῇ μιν ἐεισαμένη προσέφη γλαυκῶπις Ἀθήνη:</rtc></ruby> <ruby><rtc lang="grc" translate="no">"Ναυσικάα, τί νύ σ' ὧδε μεθήμονα γείνατο μήτηρ;<br/>εἵματα μέν τοι κεῖται ἀκηδέα σιγαλόεντα,<br/>σοὶ δὲ γάμος σχεδόν ἐστιν, ἵνα χρὴ καλὰ μὲν αὐτὴν<br/>ἕννυσθαι, τὰ δὲ τοῖσι παρασχεῖν, οἵ κέ σ' ἄγωνται.<br/>ἐκ γάρ τοι τούτων φάτις ἀνθρώπους ἀναβαίνει<br/>ἐσθλή, χαίρουσιν δὲ πατὴρ καὶ πότνια μήτηρ.<br/>ἀλλ' ἴομεν πλυνέουσαι ἅμ' ἠοῖ φαινομένηφι:<br/>καί τοι ἐγὼ συνέριθος ἅμ' ἕψομαι, ὄφρα τάχιστα<br/>ἐντύνεαι, ἐπεὶ οὔ τοι ἔτι δὴν παρθένος ἔσσεαι:<br/>ἤδη γάρ σε μνῶνται ἀριστῆες κατὰ δῆμον<br/>πάντων Φαιήκων, ὅθι τοι γένος ἐστὶ καὶ αὐτῇ.<br/>ἀλλ' ἄγ' ἐπότρυνον πατέρα κλυτὸν ἠῶθι πρὸ<br/>ἡμιόνους καὶ ἄμαξαν ἐφοπλίσαι, ἥ κεν ἄγῃσι<br/>ζῶστρά τε καὶ πέπλους καὶ ῥήγεα σιγαλόεντα.<br/>καὶ δὲ σοὶ ὧδ' αὐτῇ πολὺ κάλλιον ἠὲ πόδεσσιν<br/>ἔρχεσθαι: πολλὸν γὰρ ἀπὸ πλυνοί εἰσι πόληος."</rtc></ruby> <ruby><rtc lang="grc" translate="no">ἡ μὲν ἄρ' ὣς εἰποῦσ' ἀπέβη γλαυκῶπις Ἀθήνη<br/>Οὔλυμπόνδ', ὅθι φασὶ θεῶν ἕδος ἀσφαλὲς αἰεὶ<br/>ἔμμεναι. οὔτ' ἀνέμοισι τινάσσεται οὔτε ποτ' ὄμβρῳ<br/>δεύεται οὔτε χιὼν ἐπιπίλναται, ἀλλὰ μάλ' αἴθρη<br/>πέπταται ἀνέφελος, λευκὴ δ' ἐπιδέδρομεν αἴγλη:<br/>τῷ ἔνι τέρπονται μάκαρες θεοὶ ἤματα πάντα.<br/>ἔνθ' ἀπέβη γλαυκῶπις, ἐπεὶ διεπέφραδε κούρῃ.<br/>αὐτίκα δ' Ἠὼς ἦλθεν ἐύθρονος, ἥ μιν ἔγειρε<br/>Ναυσικάαν ἐύπεπλον: ἄφαρ δ' ἀπεθαύμασ' ὄνειρον,<br/>βῆ δ' ἰέναι διὰ δώμαθ', ἵν' ἀγγείλειε τοκεῦσιν,<br/>πατρὶ φίλῳ καὶ μητρί: κιχήσατο δ' ἔνδον ἐόντας:<br/>ἡ μὲν ἐπ' ἐσχάρῃ ἧστο σὺν ἀμφιπόλοισι γυναιξὶν<br/>ἠλάκατα στρωφῶσ' ἁλιπόρφυρα: τῷ δὲ θύραζε<br/>ἐρχομένῳ ξύμβλητο μετὰ κλειτοὺς βασιλῆας<br/>ἐς βουλήν, ἵνα μιν κάλεον Φαίηκες ἀγαυοί.<br/>ἡ δὲ μάλ' ἄγχι στᾶσα φίλον πατέρα προσέειπε:</rtc></ruby> <ruby><rtc lang="grc" translate="no">"πάππα φίλ', οὐκ ἂν δή μοι ἐφοπλίσσειας ἀπήνην<br/>ὑψηλὴν ἐύκυκλον, ἵνα κλυτὰ εἵματ' ἄγωμαι<br/>ἐς ποταμὸν πλυνέουσα, τά μοι ῥερυπωμένα κεῖται;<br/>καὶ δὲ σοὶ αὐτῷ ἔοικε μετὰ πρώτοισιν ἐόντα.<br/>βουλὰς βουλεύειν καθαρὰ χροί̈ εἵματ' ἔχοντα.<br/>πέντε δέ τοι φίλοι υἷες ἐνὶ μεγάροις γεγάασιν,<br/>οἱ δύ' ὀπυίοντες, τρεῖς δ' ἠίθεοι θαλέθοντες:<br/>οἱ δ' αἰεὶ ἐθέλουσι νεόπλυτα εἵματ' ἔχοντες<br/>ἐς χορὸν ἔρχεσθαι: τὰ δ' ἐμῇ φρενὶ πάντα μέμηλεν."</rtc></ruby> <ruby><rtc lang="grc" translate="no">ὣς ἔφατ': αἴδετο γὰρ θαλερὸν γάμον ἐξονομῆναι<br/>πατρὶ φίλῳ. ὁ δὲ πάντα νόει καὶ ἀμείβετο μύθῳ:<br/>"οὔτε τοι ἡμιόνων φθονέω, τέκος, οὔτε τευ ἄλλου.<br/>ἔρχευ: ἀτάρ τοι δμῶες ἐφοπλίσσουσιν ἀπήνην<br/>ὑψηλὴν ἐύκυκλον, ὑπερτερίῃ ἀραρυῖαν."</rtc></ruby> <ruby><rtc lang="grc" translate="no">ὣς εἰπὼν δμώεσσιν ἐκέκλετο, τοὶ δ' ἐπίθοντο.<br/>οἱ μὲν ἄρ' ἐκτὸς ἄμαξαν ἐύτροχον ἡμιονείην<br/>ὥπλεον, ἡμιόνους θ' ὕπαγον ζεῦξάν θ' ὑπ' ἀπήνῃ:<br/>κούρη δ' ἐκ θαλάμοιο φέρεν ἐσθῆτα φαεινήν.<br/>καὶ τὴν μὲν κατέθηκεν ἐυξέστῳ ἐπ' ἀπήνῃ,<br/>μήτηρ δ' ἐν κίστῃ ἐτίθει μενοεικέ' ἐδωδὴν<br/>παντοίην, ἐν δ' ὄψα τίθει, ἐν δ' οἶνον ἔχευεν<br/>ἀσκῷ ἐν αἰγείῳ: κούρη δ' ἐπεβήσετ' ἀπήνης.<br/>δῶκεν δὲ χρυσέῃ ἐν ληκύθῳ ὑγρὸν ἔλαιον,<br/>ἧος χυτλώσαιτο σὺν ἀμφιπόλοισι γυναιξίν.<br/>ἡ δ' ἔλαβεν μάστιγα καὶ ἡνία σιγαλόεντα,<br/>μάστιξεν δ' ἐλάαν: καναχὴ δ' ἦν ἡμιόνοιιν.<br/>αἱ δ' ἄμοτον τανύοντο, φέρον δ' ἐσθῆτα καὶ αὐτήν,<br/>οὐκ οἴην, ἅμα τῇ γε καὶ ἀμφίπολοι κίον ἄλλαι.</rtc></ruby> <ruby><rtc lang="grc" translate="no">αἱ δ' ὅτε δὴ ποταμοῖο ῥόον περικαλλέ' ἵκοντο,<br/>ἔνθ' ἦ τοι πλυνοὶ ἦσαν ἐπηετανοί, πολὺ δ' ὕδωρ<br/>καλὸν ὑπεκπρόρεεν μάλα περ ῥυπόωντα καθῆραι,<br/>ἔνθ' αἵ γ' ἡμιόνους μὲν ὑπεκπροέλυσαν ἀπήνης.<br/>καὶ τὰς μὲν σεῦαν ποταμὸν πάρα δινήεντα<br/>τρώγειν ἄγρωστιν μελιηδέα: ταὶ δ' ἀπ' ἀπήνης<br/>εἵματα χερσὶν ἕλοντο καὶ ἐσφόρεον μέλαν ὕδωρ,<br/>στεῖβον δ' ἐν βόθροισι θοῶς ἔριδα προφέρουσαι.<br/>αὐτὰρ ἐπεὶ πλῦνάν τε κάθηράν τε ῥύπα πάντα,<br/>ἑξείης πέτασαν παρὰ θῖν' ἁλός, ἧχι μάλιστα<br/>λάιγγας ποτὶ χέρσον ἀποπλύνεσκε θάλασσα.<br/>αἱ δὲ λοεσσάμεναι καὶ χρισάμεναι λίπ' ἐλαίῳ<br/>δεῖπνον ἔπειθ' εἵλοντο παρ' ὄχθῃσιν ποταμοῖο,<br/>εἵματα δ' ἠελίοιο μένον τερσήμεναι αὐγῇ.<br/>αὐτὰρ ἐπεὶ σίτου τάρφθεν δμῳαί τε καὶ αὐτή,<br/>σφαίρῃ ταὶ δ' ἄρ' ἔπαιζον, ἀπὸ κρήδεμνα βαλοῦσαι:<br/>τῇσι δὲ Ναυσικάα λευκώλενος ἤρχετο μολπῆς.<br/>οἵη δ' Ἄρτεμις εἶσι κατ' οὔρεα ἰοχέαιρα,<br/>ἢ κατὰ Τηύ̈γετον περιμήκετον ἢ Ἐρύμανθον,<br/>τερπομένη κάπροισι καὶ ὠκείῃς ἐλάφοισι:<br/>τῇ δέ θ' ἅμα νύμφαι, κοῦραι Διὸς αἰγιόχοιο,<br/>ἀγρονόμοι παίζουσι, γέγηθε δέ τε φρένα Λητώ:<br/>πασάων δ' ὑπὲρ ἥ γε κάρη ἔχει ἠδὲ μέτωπα,<br/>ῥεῖά τ' ἀριγνώτη πέλεται, καλαὶ δέ τε πᾶσαι:<br/>ὣς ἥ γ' ἀμφιπόλοισι μετέπρεπε παρθένος ἀδμής.</rtc></ruby> <ruby><rtc lang="grc" translate="no">ἀλλ' ὅτε δὴ ἄρ' ἔμελλε πάλιν οἶκόνδε νέεσθαι<br/>ζεύξασ' ἡμιόνους πτύξασά τε εἵματα καλά,<br/>ἔνθ' αὖτ' ἄλλ' ἐνόησε θεά, γλαυκῶπις Ἀθήνη,<br/>ὡς Ὀδυσεὺς ἔγροιτο, ἴδοι τ' ἐυώπιδα κούρην,<br/>ἥ οἱ Φαιήκων ἀνδρῶν πόλιν ἡγήσαιτο.<br/>σφαῖραν ἔπειτ' ἔρριψε μετ' ἀμφίπολον βασίλεια:<br/>ἀμφιπόλου μὲν ἅμαρτε, βαθείῃ δ' ἔμβαλε δίνῃ:<br/>αἱ δ' ἐπὶ μακρὸν ἄυσαν: ὁ δ' ἔγρετο δῖος Ὀδυσσεύς,<br/>ἑζόμενος δ' ὥρμαινε κατὰ φρένα καὶ κατὰ θυμόν:</rtc></ruby> <ruby><rtc lang="grc" translate="no">"ὤ μοι ἐγώ, τέων αὖτε βροτῶν ἐς γαῖαν ἱκάνω;<br/>ἦ ῥ' οἵ γ' ὑβρισταί τε καὶ ἄγριοι οὐδὲ δίκαιοι,<br/>ἦε φιλόξεινοι καί σφιν νόος ἐστὶ θεουδής;<br/>ὥς τέ με κουράων ἀμφήλυθε θῆλυς ἀυτή:<br/>νυμφάων, αἳ ἔχουσ' ὀρέων αἰπεινὰ κάρηνα<br/>καὶ πηγὰς ποταμῶν καὶ πίσεα ποιήεντα.<br/>ἦ νύ που ἀνθρώπων εἰμὶ σχεδὸν αὐδηέντων;<br/>ἀλλ' ἄγ' ἐγὼν αὐτὸς πειρήσομαι ἠδὲ ἴδωμαι."</rtc></ruby> <ruby><rtc lang="grc" translate="no">ὣς εἰπὼν θάμνων ὑπεδύσετο δῖος Ὀδυσσεύς,<br/>ἐκ πυκινῆς δ' ὕλης πτόρθον κλάσε χειρὶ παχείῃ<br/>φύλλων, ὡς ῥύσαιτο περὶ χροὶ̈ μήδεα φωτός.<br/>βῆ δ' ἴμεν ὥς τε λέων ὀρεσίτροφος ἀλκὶ πεποιθώς,<br/>ὅς τ' εἶσ' ὑόμενος καὶ ἀήμενος, ἐν δέ οἱ ὄσσε<br/>δαίεται: αὐτὰρ ὁ βουσὶ μετέρχεται ἢ ὀίεσσιν<br/>ἠὲ μετ' ἀγροτέρας ἐλάφους: κέλεται δέ ἑ γαστὴρ<br/>μήλων πειρήσοντα καὶ ἐς πυκινὸν δόμον ἐλθεῖν:<br/>ὣς Ὀδυσεὺς κούρῃσιν ἐυπλοκάμοισιν ἔμελλε<br/>μίξεσθαι, γυμνός περ ἐών: χρειὼ γὰρ ἵκανε.<br/>σμερδαλέος δ' αὐτῇσι φάνη κεκακωμένος ἅλμῃ,<br/>τρέσσαν δ' ἄλλυδις ἄλλη ἐπ' ἠιόνας προὐχούσας:<br/>οἴη δ' Ἀλκινόου θυγάτηρ μένε: τῇ γὰρ Ἀθήνη<br/>θάρσος ἐνὶ φρεσὶ θῆκε καὶ ἐκ δέος εἵλετο γυίων.<br/>στῆ δ' ἄντα σχομένη: ὁ δὲ μερμήριξεν Ὀδυσσεύς,<br/>ἢ γούνων λίσσοιτο λαβὼν ἐυώπιδα κούρην,<br/>ἦ αὔτως ἐπέεσσιν ἀποσταδὰ μειλιχίοισι<br/>λίσσοιτ', εἰ δείξειε πόλιν καὶ εἵματα δοίη.<br/>ὣς ἄρα οἱ φρονέοντι δοάσσατο κέρδιον εἶναι,<br/>λίσσεσθαι ἐπέεσσιν ἀποσταδὰ μειλιχίοισι,<br/>μή οἱ γοῦνα λαβόντι χολώσαιτο φρένα κούρη.<br/>αὐτίκα μειλίχιον καὶ κερδαλέον φάτο μῦθον.</rtc></ruby> <ruby><rtc lang="grc" translate="no">"γουνοῦμαί σε, ἄνασσα: θεός νύ τις, ἦ βροτός ἐσσι;<br/>εἰ μέν τις θεός ἐσσι, τοὶ οὐρανὸν εὐρὺν ἔχουσιν,<br/>Ἀρτέμιδί σε ἐγώ γε, Διὸς κούρῃ μεγάλοιο,<br/>εἶδός τε μέγεθός τε φυήν τ' ἄγχιστα ἐίσκω:<br/>εἰ δέ τίς ἐσσι βροτῶν, τοὶ ἐπὶ χθονὶ ναιετάουσιν,<br/>τρὶς μάκαρες μὲν σοί γε πατὴρ καὶ πότνια μήτηρ,<br/>τρὶς μάκαρες δὲ κασίγνητοι: μάλα πού σφισι θυμὸς<br/>αἰὲν ἐυφροσύνῃσιν ἰαίνεται εἵνεκα σεῖο,<br/>λευσσόντων τοιόνδε θάλος χορὸν εἰσοιχνεῦσαν.<br/>κεῖνος δ' αὖ περὶ κῆρι μακάρτατος ἔξοχον ἄλλων,<br/>ὅς κέ σ' ἐέδνοισι βρίσας οἶκόνδ' ἀγάγηται.<br/>οὐ γάρ πω τοιοῦτον ἴδον βροτὸν ὀφθαλμοῖσιν,<br/>οὔτ' ἄνδρ' οὔτε γυναῖκα: σέβας μ' ἔχει εἰσορόωντα.<br/>Δήλῳ δή ποτε τοῖον Ἀπόλλωνος παρὰ βωμῷ<br/>φοίνικος νέον ἔρνος ἀνερχόμενον ἐνόησα:<br/>ἦλθον γὰρ καὶ κεῖσε, πολὺς δέ μοι ἕσπετο λαός,<br/>τὴν ὁδὸν ᾗ δὴ μέλλεν ἐμοὶ κακὰ κήδε' ἔσεσθαι.<br/>ὣς δ' αὔτως καὶ κεῖνο ἰδὼν ἐτεθήπεα θυμῷ<br/>δήν, ἐπεὶ οὔ πω τοῖον ἀνήλυθεν ἐκ δόρυ γαίης,<br/>ὡς σέ, γύναι, ἄγαμαί τε τέθηπά τε, δείδια δ' αἰνῶς<br/>γούνων ἅψασθαι: χαλεπὸν δέ με πένθος ἱκάνει.<br/>χθιζὸς ἐεικοστῷ φύγον ἤματι οἴνοπα πόντον:<br/>τόφρα δέ μ' αἰεὶ κῦμ' ἐφόρει κραιπναί τε θύελλαι<br/>νήσου ἀπ' Ὠγυγίης. νῦν δ' ἐνθάδε κάββαλε δαίμων,<br/>ὄφρ' ἔτι που καὶ τῇδε πάθω κακόν: οὐ γὰρ ὀίω<br/>παύσεσθ', ἀλλ' ἔτι πολλὰ θεοὶ τελέουσι πάροιθεν.<br/>ἀλλά, ἄνασσ', ἐλέαιρε: σὲ γὰρ κακὰ πολλὰ μογήσας<br/>ἐς πρώτην ἱκόμην, τῶν δ' ἄλλων οὔ τινα οἶδα<br/>ἀνθρώπων, οἳ τήνδε πόλιν καὶ γαῖαν ἔχουσιν.<br/>ἄστυ δέ μοι δεῖξον, δὸς δὲ ῥάκος ἀμφιβαλέσθαι,<br/>εἴ τί που εἴλυμα σπείρων ἔχες ἐνθάδ' ἰοῦσα.<br/>σοὶ δὲ θεοὶ τόσα δοῖεν ὅσα φρεσὶ σῇσι μενοινᾷς,<br/>ἄνδρα τε καὶ οἶκον, καὶ ὁμοφροσύνην ὀπάσειαν<br/>ἐσθλήν: οὐ μὲν γὰρ τοῦ γε κρεῖσσον καὶ ἄρειον,<br/>ἢ ὅθ' ὁμοφρονέοντε νοήμασιν οἶκον ἔχητον<br/>ἀνὴρ ἠδὲ γυνή: πόλλ' ἄλγεα δυσμενέεσσι,<br/>χάρματα δ' εὐμενέτῃσι, μάλιστα δέ τ' ἔκλυον αὐτοί."</rtc></ruby> <ruby><rtc lang="grc" translate="no">τὸν δ' αὖ Ναυσικάα λευκώλενος ἀντίον ηὔδα:<br/>"ξεῖν', ἐπεὶ οὔτε κακῷ οὔτ' ἄφρονι φωτὶ ἔοικας:<br/>Ζεὺς δ' αὐτὸς νέμει ὄλβον Ὀλύμπιος ἀνθρώποισιν,<br/>ἐσθλοῖς ἠδὲ κακοῖσιν, ὅπως ἐθέλῃσιν, ἑκάστῳ:<br/>καί που σοὶ τάδ' ἔδωκε, σὲ δὲ χρὴ τετλάμεν ἔμπης.<br/>νῦν δ', ἐπεὶ ἡμετέρην τε πόλιν καὶ γαῖαν ἱκάνεις,<br/>οὔτ' οὖν ἐσθῆτος δευήσεαι οὔτε τευ ἄλλου,<br/>ὧν ἐπέοιχ' ἱκέτην ταλαπείριον ἀντιάσαντα.<br/>ἄστυ δέ τοι δείξω, ἐρέω δέ τοι οὔνομα λαῶν.<br/>Φαίηκες μὲν τήνδε πόλιν καὶ γαῖαν ἔχουσιν,<br/>εἰμὶ δ' ἐγὼ θυγάτηρ μεγαλήτορος Ἀλκινόοιο,<br/>τοῦ δ' ἐκ Φαιήκων ἔχεται κάρτος τε βίη τε."</rtc></ruby> <ruby><rtc lang="grc" translate="no">ἦ ῥα καὶ ἀμφιπόλοισιν ἐυπλοκάμοισι κέλευσε:<br/>"στῆτέ μοι, ἀμφίπολοι: πόσε φεύγετε φῶτα ἰδοῦσαι;<br/>ἦ μή πού τινα δυσμενέων φάσθ' ἔμμεναι ἀνδρῶν;<br/>οὐκ ἔσθ' οὗτος ἀνὴρ διερὸς βροτὸς οὐδὲ γένηται,<br/>ὅς κεν Φαιήκων ἀνδρῶν ἐς γαῖαν ἵκηται<br/>δηιοτῆτα φέρων: μάλα γὰρ φίλοι ἀθανάτοισιν.<br/>οἰκέομεν δ' ἀπάνευθε πολυκλύστῳ ἐνὶ πόντῳ,<br/>ἔσχατοι, οὐδέ τις ἄμμι βροτῶν ἐπιμίσγεται ἄλλος.<br/>ἀλλ' ὅδε τις δύστηνος ἀλώμενος ἐνθάδ' ἱκάνει,<br/>τὸν νῦν χρὴ κομέειν: πρὸς γὰρ Διός εἰσιν ἅπαντες<br/>ξεῖνοί τε πτωχοί τε, δόσις δ' ὀλίγη τε φίλη τε.<br/>ἀλλὰ δότ', ἀμφίπολοι, ξείνῳ βρῶσίν τε πόσιν τε,<br/>λούσατέ τ' ἐν ποταμῷ, ὅθ' ἐπὶ σκέπας ἔστ' ἀνέμοιο."<br/>ὣς ἔφαθ', αἱ δ' ἔσταν τε καὶ ἀλλήλῃσι κέλευσαν,<br/>κὰδ δ' ἄρ' Ὀδυσσῆ' εἷσαν ἐπὶ σκέπας, ὡς ἐκέλευσεν<br/>Ναυσικάα θυγάτηρ μεγαλήτορος Ἀλκινόοιο:<br/>πὰρ δ' ἄρα οἱ φᾶρός τε χιτῶνά τε εἵματ' ἔθηκαν,<br/>δῶκαν δὲ χρυσέῃ ἐν ληκύθῳ ὑγρὸν ἔλαιον,<br/>ἤνωγον δ' ἄρα μιν λοῦσθαι ποταμοῖο ῥοῇσιν.<br/>δή ῥα τότ' ἀμφιπόλοισι μετηύδα δῖος Ὀδυσσεύς:<br/>"ἀμφίπολοι, στῆθ' οὕτω ἀπόπροθεν, ὄφρ' ἐγὼ αὐτὸς<br/>ἅλμην ὤμοιιν ἀπολούσομαι, ἀμφὶ δ' ἐλαίῳ<br/>χρίσομαι: ἦ γὰρ δηρὸν ἀπὸ χροός ἐστιν ἀλοιφή.<br/>ἄντην δ' οὐκ ἂν ἐγώ γε λοέσσομαι: αἰδέομαι γὰρ<br/>γυμνοῦσθαι κούρῃσιν ἐυπλοκάμοισι μετελθών."</rtc></ruby> <ruby><rtc lang="grc" translate="no">ὣς ἔφαθ', αἱ δ' ἀπάνευθεν ἴσαν, εἶπον δ' ἄρα κούρῃ.<br/>αὐτὰρ ὁ ἐκ ποταμοῦ χρόα νίζετο δῖος Ὀδυσσεὺς<br/>ἅλμην, ἥ οἱ νῶτα καὶ εὐρέας ἄμπεχεν ὤμους,<br/>ἐκ κεφαλῆς δ' ἔσμηχεν ἁλὸς χνόον ἀτρυγέτοιο.<br/>αὐτὰρ ἐπεὶ δὴ πάντα λοέσσατο καὶ λίπ' ἄλειψεν,<br/>ἀμφὶ δὲ εἵματα ἕσσαθ' ἅ οἱ πόρε παρθένος ἀδμής,<br/>τὸν μὲν Ἀθηναίη θῆκεν Διὸς ἐκγεγαυῖα<br/>μείζονά τ' εἰσιδέειν καὶ πάσσονα, κὰδ δὲ κάρητος<br/>οὔλας ἧκε κόμας, ὑακινθίνῳ ἄνθει ὁμοίας.<br/>ὡς δ' ὅτε τις χρυσὸν περιχεύεται ἀργύρῳ ἀνὴρ<br/>ἴδρις, ὃν Ἥφαιστος δέδαεν καὶ Παλλὰς Ἀθήνη<br/>τέχνην παντοίην, χαρίεντα δὲ ἔργα τελείει,<br/>ὣς ἄρα τῷ κατέχευε χάριν κεφαλῇ τε καὶ ὤμοις.<br/>ἕζετ' ἔπειτ' ἀπάνευθε κιὼν ἐπὶ θῖνα θαλάσσης,<br/>κάλλεϊ καὶ χάρισι στίλβων: θηεῖτο δὲ κούρη.<br/>δή ῥα τότ' ἀμφιπόλοισιν ἐυπλοκάμοισι μετηύδα:</rtc></ruby> <ruby><rtc lang="grc" translate="no">"κλῦτέ μευ, ἀμφίπολοι λευκώλενοι, ὄφρα τι εἴπω.<br/>οὐ πάντων ἀέκητι θεῶν, οἳ Ὄλυμπον ἔχουσιν,<br/>Φαιήκεσσ' ὅδ' ἀνὴρ ἐπιμίσγεται ἀντιθέοισι:<br/>πρόσθεν μὲν γὰρ δή μοι ἀεικέλιος δέατ' εἶναι,<br/>νῦν δὲ θεοῖσιν ἔοικε, τοὶ οὐρανὸν εὐρὺν ἔχουσιν.<br/>αἲ γὰρ ἐμοὶ τοιόσδε πόσις κεκλημένος εἴη<br/>ἐνθάδε ναιετάων, καὶ οἱ ἅδοι αὐτόθι μίμνειν.<br/>ἀλλὰ δότ', ἀμφίπολοι, ξείνῳ βρῶσίν τε πόσιν τε."</rtc></ruby> <ruby><rtc lang="grc" translate="no">ὣς ἔφαθ', αἱ δ' ἄρα τῆς μάλα μὲν κλύον ἠδ' ἐπίθοντο,<br/>πὰρ δ' ἄρ' Ὀδυσσῆι ἔθεσαν βρῶσίν τε πόσιν τε.<br/>ἦ τοι ὁ πῖνε καὶ ἦσθε πολύτλας δῖος Ὀδυσσεὺς<br/>ἁρπαλέως: δηρὸν γὰρ ἐδητύος ἦεν ἄπαστος.<br/>αὐτὰρ Ναυσικάα λευκώλενος ἄλλ' ἐνόησεν:<br/>εἵματ' ἄρα πτύξασα τίθει καλῆς ἐπ' ἀπήνης,<br/>ζεῦξεν δ' ἡμιόνους κρατερώνυχας, ἂν δ' ἔβη αὐτή,<br/>ὤτρυνεν δ' Ὀδυσῆα, ἔπος τ' ἔφατ' ἔκ τ' ὀνόμαζεν:<br/>"ὄρσεο δὴ νῦν, ξεῖνε, πόλινδ' ἴμεν ὄφρα σε πέμψω<br/>πατρὸς ἐμοῦ πρὸς δῶμα δαί̈φρονος, ἔνθα σέ φημι<br/>πάντων Φαιήκων εἰδησέμεν ὅσσοι ἄριστοι.<br/>ἀλλὰ μάλ' ὧδ' ἔρδειν, δοκέεις δέ μοι οὐκ ἀπινύσσειν:<br/>ὄφρ' ἂν μέν κ' ἀγροὺς ἴομεν καὶ ἔργ' ἀνθρώπων,<br/>τόφρα σὺν ἀμφιπόλοισι μεθ' ἡμιόνους καὶ ἄμαξαν<br/>καρπαλίμως ἔρχεσθαι: ἐγὼ δ' ὁδὸν ἡγεμονεύσω.<br/>αὐτὰρ ἐπὴν πόλιος ἐπιβήομεν, ἣν πέρι πύργος<br/>ὑψηλός, καλὸς δὲ λιμὴν ἑκάτερθε πόληος,<br/>λεπτὴ δ' εἰσίθμη: νῆες δ' ὁδὸν ἀμφιέλισσαι<br/>εἰρύαται: πᾶσιν γὰρ ἐπίστιόν ἐστιν ἑκάστῳ.<br/>ἔνθα δέ τέ σφ' ἀγορὴ καλὸν Ποσιδήιον ἀμφίς,<br/>ῥυτοῖσιν λάεσσι κατωρυχέεσσ' ἀραρυῖα.<br/>ἔνθα δὲ νηῶν ὅπλα μελαινάων ἀλέγουσι,<br/>πείσματα καὶ σπεῖρα, καὶ ἀποξύνουσιν ἐρετμά.<br/>οὐ γὰρ Φαιήκεσσι μέλει βιὸς οὐδὲ φαρέτρη,<br/>ἀλλ' ἱστοὶ καὶ ἐρετμὰ νεῶν καὶ νῆες ἐῖσαι,<br/>ᾗσιν ἀγαλλόμενοι πολιὴν περόωσι θάλασσαν.<br/>τῶν ἀλεείνω φῆμιν ἀδευκέα, μή τις ὀπίσσω<br/>μωμεύῃ: μάλα δ' εἰσὶν ὑπερφίαλοι κατὰ δῆμον:<br/>καί νύ τις ὧδ' εἴπῃσι κακώτερος ἀντιβολήσας:<br/>'τίς δ' ὅδε Ναυσικάᾳ ἕπεται καλός τε μέγας τε<br/>ξεῖνος; ποῦ δέ μιν εὗρε; πόσις νύ οἱ ἔσσεται αὐτῇ.<br/>ἦ τινά που πλαγχθέντα κομίσσατο ἧς ἀπὸ νηὸς<br/>ἀνδρῶν τηλεδαπῶν, ἐπεὶ οὔ τινες ἐγγύθεν εἰσίν:<br/>ἤ τίς οἱ εὐξαμένῃ πολυάρητος θεὸς ἦλθεν<br/>οὐρανόθεν καταβάς, ἕξει δέ μιν ἤματα πάντα.<br/>βέλτερον, εἰ καὐτή περ ἐποιχομένη πόσιν εὗρεν<br/>ἄλλοθεν: ἦ γὰρ τούσδε γ' ἀτιμάζει κατὰ δῆμον<br/>Φαίηκας, τοί μιν μνῶνται πολέες τε καὶ ἐσθλοί.'<br/>ὣς ἐρέουσιν, ἐμοὶ δέ κ' ὀνείδεα ταῦτα γένοιτο.<br/>καὶ δ' ἄλλῃ νεμεσῶ, ἥ τις τοιαῦτά γε ῥέζοι,<br/>ἥ τ' ἀέκητι φίλων πατρὸς καὶ μητρὸς ἐόντων,<br/>ἀνδράσι μίσγηται, πρίν γ' ἀμφάδιον γάμον ἐλθεῖν.<br/>ξεῖνε, σὺ δ' ὦκ' ἐμέθεν ξυνίει ἔπος, ὄφρα τάχιστα<br/>πομπῆς καὶ νόστοιο τύχῃς παρὰ πατρὸς ἐμοῖο.<br/>δήεις ἀγλαὸν ἄλσος Ἀθήνης ἄγχι κελεύθου<br/>αἰγείρων: ἐν δὲ κρήνη νάει, ἀμφὶ δὲ λειμών:<br/>ἔνθα δὲ πατρὸς ἐμοῦ τέμενος τεθαλυῖά τ' ἀλωή,<br/>τόσσον ἀπὸ πτόλιος, ὅσσον τε γέγωνε βοήσας.<br/>ἔνθα καθεζόμενος μεῖναι χρόνον, εἰς ὅ κεν ἡμεῖς<br/>ἄστυδε ἔλθωμεν καὶ ἱκώμεθα δώματα πατρός.<br/>αὐτὰρ ἐπὴν ἡμέας ἔλπῃ ποτὶ δώματ' ἀφῖχθαι,<br/>καὶ τότε Φαιήκων ἴμεν ἐς πόλιν ἠδ' ἐρέεσθαι<br/>δώματα πατρὸς ἐμοῦ μεγαλήτορος Ἀλκινόοιο.<br/>ῥεῖα δ' ἀρίγνωτ' ἐστί, καὶ ἂν πάϊς ἡγήσαιτο<br/>νήπιος: οὐ μὲν γάρ τι ἐοικότα τοῖσι τέτυκται<br/>δώματα Φαιήκων, οἷος δόμος Ἀλκινόοιο<br/>ἥρωος. ἀλλ' ὁπότ' ἄν σε δόμοι κεκύθωσι καὶ αὐλή,<br/>ὦκα μάλα μεγάροιο διελθέμεν, ὄφρ' ἂν ἵκηαι<br/>μητέρ' ἐμήν: ἡ δ' ἧσται ἐπ' ἐσχάρῃ ἐν πυρὸς αὐγῇ,<br/>ἠλάκατα στρωφῶσ' ἁλιπόρφυρα, θαῦμα ἰδέσθαι,<br/>κίονι κεκλιμένη: δμωαὶ δέ οἱ εἵατ' ὄπισθεν.<br/>ἔνθα δὲ πατρὸς ἐμοῖο θρόνος ποτικέκλιται αὐτῇ,<br/>τῷ ὅ γε οἰνοποτάζει ἐφήμενος ἀθάνατος ὥς.<br/>τὸν παραμειψάμενος μητρὸς περὶ γούνασι χεῖρας<br/>βάλλειν ἡμετέρης, ἵνα νόστιμον ἦμαρ ἴδηαι<br/>χαίρων καρπαλίμως, εἰ καὶ μάλα τηλόθεν ἐσσί.<br/>εἴ κέν τοι κείνη γε φίλα φρονέῃσ' ἐνὶ θυμῷ,<br/>ἐλπωρή τοι ἔπειτα φίλους τ' ἰδέειν καὶ ἱκέσθαι<br/>οἶκον ἐυκτίμενον καὶ σὴν ἐς πατρίδα γαῖαν."</rtc></ruby> <ruby><rtc lang="grc" translate="no">ὣς ἄρα φωνήσασ' ἵμασεν μάστιγι φαεινῇ<br/>ἡμιόνους: αἱ δ' ὦκα λίπον ποταμοῖο ῥέεθρα.<br/>αἱ δ' ἐὺ μὲν τρώχων, ἐὺ δὲ πλίσσοντο πόδεσσιν:<br/>ἡ δὲ μάλ' ἡνιόχευεν, ὅπως ἅμ' ἑποίατο πεζοὶ<br/>ἀμφίπολοί τ' Ὀδυσεύς τε, νόῳ δ' ἐπέβαλλεν ἱμάσθλην.<br/>δύσετό τ' ἠέλιος καὶ τοὶ κλυτὸν ἄλσος ἵκοντο<br/>ἱρὸν Ἀθηναίης, ἵν' ἄρ' ἕζετο δῖος Ὀδυσσεύς.<br/>αὐτίκ' ἔπειτ' ἠρᾶτο Διὸς κούρῃ μεγάλοιο:<br/>"κλῦθί μευ, αἰγιόχοιο Διὸς τέκος, Ἀτρυτώνη:<br/>νῦν δή πέρ μευ ἄκουσον, ἐπεὶ πάρος οὔ ποτ' ἄκουσας<br/>ῥαιομένου, ὅτε μ' ἔρραιε κλυτὸς ἐννοσίγαιος.<br/>δός μ' ἐς Φαίηκας φίλον ἐλθεῖν ἠδ' ἐλεεινόν."</rtc></ruby> <ruby><rtc lang="grc" translate="no">ὣς ἔφατ' εὐχόμενος, τοῦ δ' ἔκλυε Παλλὰς Ἀθήνη.<br/>αὐτῷ δ' οὔ πω φαίνετ' ἐναντίη: αἴδετο γάρ ῥα<br/>πατροκασίγνητον: ὁ δ' ἐπιζαφελῶς μενέαινεν<br/>ἀντιθέῳ Ὀδυσῆι πάρος ἣν γαῖαν ἱκέσθαι.</rtc></ruby>