<h2>Book 5</h2><ruby><rtc lang="grc" translate="no">Ἠὼς δ' ἐκ λεχέων παρ' ἀγαυοῦ Τιθωνοῖο<br/>ὤρνυθ', ἵν' ἀθανάτοισι φόως φέροι ἠδὲ βροτοῖσιν:<br/>οἱ δὲ θεοὶ θῶκόνδε καθίζανον, ἐν δ' ἄρα τοῖσι<br/>Ζεὺς ὑψιβρεμέτης, οὗ τε κράτος ἐστὶ μέγιστον.<br/>τοῖσι δ' Ἀθηναίη λέγε κήδεα πόλλ' Ὀδυσῆος<br/>μνησαμένη: μέλε γάρ οἱ ἐὼν ἐν δώμασι νύμφης:</rtc></ruby> <ruby><rtc lang="grc" translate="no">"Ζεῦ πάτερ ἠδ' ἄλλοι μάκαρες θεοὶ αἰὲν ἐόντες,<br/>μή τις ἔτι πρόφρων ἀγανὸς καὶ ἤπιος ἔστω<br/>σκηπτοῦχος βασιλεύς, μηδὲ φρεσὶν αἴσιμα εἰδώς,<br/>ἀλλ' αἰεὶ χαλεπός τ' εἴη καὶ αἴσυλα ῥέζοι:<br/>ὡς οὔ τις μέμνηται Ὀδυσσῆος θείοιο<br/>λαῶν οἷσιν ἄνασσε, πατὴρ δ' ὣς ἤπιος ἦεν.<br/>ἀλλ' ὁ μὲν ἐν νήσῳ κεῖται κρατέρ' ἄλγεα πάσχων<br/>νύμφης ἐν μεγάροισι Καλυψοῦς, ἥ μιν ἀνάγκῃ<br/>ἴσχει: ὁ δ' οὐ δύναται ἣν πατρίδα γαῖαν ἱκέσθαι:<br/>οὐ γάρ οἱ πάρα νῆες ἐπήρετμοι καὶ ἑταῖροι,<br/>οἵ κέν μιν πέμποιεν ἐπ' εὐρέα νῶτα θαλάσσης.<br/>νῦν αὖ παῖδ' ἀγαπητὸν ἀποκτεῖναι μεμάασιν<br/>οἴκαδε νισόμενον: ὁ δ' ἔβη μετὰ πατρὸς ἀκουὴν<br/>ἐς Πύλον ἠγαθέην ἠδ' ἐς Λακεδαίμονα δῖαν."</rtc></ruby> <ruby><rtc lang="grc" translate="no">τὴν δ' ἀπαμειβόμενος προσέφη νεφεληγερέτα Ζεύς:<br/>"τέκνον ἐμόν, ποῖόν σε ἔπος φύγεν ἕρκος ὀδόντων.<br/>οὐ γὰρ δὴ τοῦτον μὲν ἐβούλευσας νόον αὐτή,<br/>ὡς ἦ τοι κείνους Ὀδυσεὺς ἀποτίσεται ἐλθών;<br/>Τηλέμαχον δὲ σὺ πέμψον ἐπισταμένως, δύνασαι γάρ,<br/>ὥς κε μάλ' ἀσκηθὴς ἣν πατρίδα γαῖαν ἵκηται,<br/>μνηστῆρες δ' ἐν νηὶ: παλιμπετὲς ἀπονέωνται."</rtc></ruby> <ruby><rtc lang="grc" translate="no">ἦ ῥα καὶ Ἑρμείαν, υἱὸν φίλον, ἀντίον ηὔδα:<br/>"Ἑρμεία, σὺ γὰρ αὖτε τά τ' ἄλλα περ ἄγγελός ἐσσι,<br/>νύμφῃ ἐυπλοκάμῳ εἰπεῖν νημερτέα βουλήν,<br/>νόστον Ὀδυσσῆος ταλασίφρονος, ὥς κε νέηται<br/>οὔτε θεῶν πομπῇ οὔτε θνητῶν ἀνθρώπων:<br/>ἀλλ' ὅ γ' ἐπὶ σχεδίης πολυδέσμου πήματα πάσχων<br/>ἤματί κ' εἰκοστῷ Σχερίην ἐρίβωλον ἵκοιτο,<br/>Φαιήκων ἐς γαῖαν, οἳ ἀγχίθεοι γεγάασιν,<br/>οἵ κέν μιν περὶ κῆρι θεὸν ὣς τιμήσουσιν,<br/>πέμψουσιν δ' ἐν νηὶ φίλην ἐς πατρίδα γαῖαν,<br/>χαλκόν τε χρυσόν τε ἅλις ἐσθῆτά τε δόντες,<br/>πόλλ', ὅσ' ἂν οὐδέ ποτε Τροίης ἐξήρατ' Ὀδυσσεύς,<br/>εἴ περ ἀπήμων ἦλθε, λαχὼν ἀπὸ ληίδος αἶσαν.<br/>ὣς γάρ οἱ μοῖρ' ἐστὶ φίλους τ' ἰδέειν καὶ ἱκέσθαι<br/>οἶκον ἐς ὑψόροφον καὶ ἑὴν ἐς πατρίδα γαῖαν."</rtc></ruby> <ruby><rtc lang="grc" translate="no">ὣς ἔφατ', οὐδ' ἀπίθησε διάκτορος ἀργεϊφόντης.<br/>αὐτίκ' ἔπειθ' ὑπὸ ποσσὶν ἐδήσατο καλὰ πέδιλα,<br/>ἀμβρόσια χρύσεια, τά μιν φέρον ἠμὲν ἐφ' ὑγρὴν<br/>ἠδ' ἐπ' ἀπείρονα γαῖαν ἅμα πνοιῇς ἀνέμοιο.<br/>εἵλετο δὲ ῥάβδον, τῇ τ' ἀνδρῶν ὄμματα θέλγει,<br/>ὧν ἐθέλει, τοὺς δ' αὖτε καὶ ὑπνώοντας ἐγείρει.<br/>τὴν μετὰ χερσὶν ἔχων πέτετο κρατὺς ἀργεϊφόντης.<br/>Πιερίην δ' ἐπιβὰς ἐξ αἰθέρος ἔμπεσε πόντῳ:<br/>σεύατ' ἔπειτ' ἐπὶ κῦμα λάρῳ ὄρνιθι ἐοικώς,<br/>ὅς τε κατὰ δεινοὺς κόλπους ἁλὸς ἀτρυγέτοιο<br/>ἰχθῦς ἀγρώσσων πυκινὰ πτερὰ δεύεται ἅλμῃ:<br/>τῷ ἴκελος πολέεσσιν ὀχήσατο κύμασιν Ἑρμῆς.<br/>ἀλλ' ὅτε δὴ τὴν νῆσον ἀφίκετο τηλόθ' ἐοῦσαν,<br/>ἔνθ' ἐκ πόντου βὰς ἰοειδέος ἤπειρόνδε<br/>ἤιεν, ὄφρα μέγα σπέος ἵκετο, τῷ ἔνι νύμφη<br/>ναῖεν ἐυπλόκαμος: τὴν δ' ἔνδοθι τέτμεν ἐοῦσαν.<br/>πῦρ μὲν ἐπ' ἐσχαρόφιν μέγα καίετο, τηλόσε δ' ὀδμὴ<br/>κέδρου τ' εὐκεάτοιο θύου τ' ἀνὰ νῆσον ὀδώδει<br/>δαιομένων: ἡ δ' ἔνδον ἀοιδιάουσ' ὀπὶ καλῇ<br/>ἱστὸν ἐποιχομένη χρυσείῃ κερκίδ' ὕφαινεν.<br/>ὕλη δὲ σπέος ἀμφὶ πεφύκει τηλεθόωσα,<br/>κλήθρη τ' αἴγειρός τε καὶ εὐώδης κυπάρισσος.<br/>ἔνθα δέ τ' ὄρνιθες τανυσίπτεροι εὐνάζοντο,<br/>σκῶπές τ' ἴρηκές τε τανύγλωσσοί τε κορῶναι<br/>εἰνάλιαι, τῇσίν τε θαλάσσια ἔργα μέμηλεν.<br/>ἡ δ' αὐτοῦ τετάνυστο περὶ σπείους γλαφυροῖο<br/>ἡμερὶς ἡβώωσα, τεθήλει δὲ σταφυλῇσι.<br/>κρῆναι δ' ἑξείης πίσυρες ῥέον ὕδατι λευκῷ,<br/>πλησίαι ἀλλήλων τετραμμέναι ἄλλυδις ἄλλη.<br/>ἀμφὶ δὲ λειμῶνες μαλακοὶ ἴου ἠδὲ σελίνου<br/>θήλεον. ἔνθα κ' ἔπειτα καὶ ἀθάνατός περ ἐπελθὼν<br/>θηήσαιτο ἰδὼν καὶ τερφθείη φρεσὶν ᾗσιν.<br/>ἔνθα στὰς θηεῖτο διάκτορος ἀργεϊφόντης.<br/>αὐτὰρ ἐπεὶ δὴ πάντα ἑῷ θηήσατο θυμῷ,<br/>αὐτίκ' ἄρ' εἰς εὐρὺ σπέος ἤλυθεν. οὐδέ μιν ἄντην<br/>ἠγνοίησεν ἰδοῦσα Καλυψώ, δῖα θεάων:<br/>οὐ γάρ τ' ἀγνῶτες θεοὶ ἀλλήλοισι πέλονται<br/>ἀθάνατοι, οὐδ' εἴ τις ἀπόπροθι δώματα ναίει.<br/>οὐδ' ἄρ' Ὀδυσσῆα μεγαλήτορα ἔνδον ἔτετμεν,<br/>ἀλλ' ὅ γ' ἐπ' ἀκτῆς κλαῖε καθήμενος, ἔνθα πάρος περ,<br/>δάκρυσι καὶ στοναχῇσι καὶ ἄλγεσι θυμὸν ἐρέχθων.<br/>πόντον ἐπ' ἀτρύγετον δερκέσκετο δάκρυα λείβων.<br/>Ἑρμείαν δ' ἐρέεινε Καλυψώ, δῖα θεάων,<br/>ἐν θρόνῳ ἱδρύσασα φαεινῷ σιγαλόεντι:</rtc></ruby> <ruby><rtc lang="grc" translate="no">"τίπτε μοι, Ἑρμεία χρυσόρραπι, εἰλήλουθας<br/>αἰδοῖός τε φίλος τε; πάρος γε μὲν οὔ τι θαμίζεις.<br/>αὔδα ὅ τι φρονέεις: τελέσαι δέ με θυμὸς ἄνωγεν,<br/>εἰ δύναμαι τελέσαι γε καὶ εἰ τετελεσμένον ἐστίν.<br/>ἀλλ' ἕπεο προτέρω, ἵνα τοι πὰρ ξείνια θείω."</rtc></ruby> <ruby><rtc lang="grc" translate="no">ὥς ἄρα φωνήσασα θεὰ παρέθηκε τράπεζαν<br/>ἀμβροσίης πλήσασα, κέρασσε δὲ νέκταρ ἐρυθρόν.<br/>αὐτὰρ ὁ πῖνε καὶ ἦσθε διάκτορος ἀργεϊφόντης.<br/>αὐτὰρ ἐπεὶ δείπνησε καὶ ἤραρε θυμὸν ἐδωδῇ,<br/>καὶ τότε δή μιν ἔπεσσιν ἀμειβόμενος προσέειπεν:</rtc></ruby> <ruby><rtc lang="grc" translate="no">"εἰρωτᾷς μ' ἐλθόντα θεὰ θεόν: αὐτὰρ ἐγώ τοι<br/>νημερτέως τὸν μῦθον ἐνισπήσω: κέλεαι γάρ.<br/>Ζεὺς ἐμέ γ' ἠνώγει δεῦρ' ἐλθέμεν οὐκ ἐθέλοντα:<br/>τίς δ' ἂν ἑκὼν τοσσόνδε διαδράμοι ἁλμυρὸν ὕδωρ<br/>ἄσπετον; οὐδέ τις ἄγχι βροτῶν πόλις, οἵ τε θεοῖσιν<br/>ἱερά τε ῥέζουσι καὶ ἐξαίτους ἑκατόμβας.<br/>ἀλλὰ μάλ' οὔ πως ἔστι Διὸς νόον αἰγιόχοιο<br/>οὔτε παρεξελθεῖν ἄλλον θεὸν οὔθ' ἁλιῶσαι.<br/>φησί τοι ἄνδρα παρεῖναι ὀιζυρώτατον ἄλλων,<br/>τῶν ἀνδρῶν, οἳ ἄστυ πέρι Πριάμοιο μάχοντο<br/>εἰνάετες, δεκάτῳ δὲ πόλιν πέρσαντες ἔβησαν<br/>οἴκαδ': ἀτὰρ ἐν νόστῳ Ἀθηναίην ἀλίτοντο,<br/>ἥ σφιν ἐπῶρσ' ἄνεμόν τε κακὸν καὶ κύματα μακρά.<br/>ἔνθ' ἄλλοι μὲν πάντες ἀπέφθιθεν ἐσθλοὶ ἑταῖροι,<br/>τὸν δ' ἄρα δεῦρ' ἄνεμός τε φέρων καὶ κῦμα πέλασσε.<br/>τὸν νῦν σ' ἠνώγειν ἀποπεμπέμεν ὅττι τάχιστα:<br/>οὐ γάρ οἱ τῇδ' αἶσα φίλων ἀπονόσφιν ὀλέσθαι,<br/>ἀλλ' ἔτι οἱ μοῖρ' ἐστὶ φίλους τ' ἰδέειν καὶ ἱκέσθαι<br/>οἶκον ἐς ὑψόροφον καὶ ἑὴν ἐς πατρίδα γαῖαν."</rtc></ruby> <ruby><rtc lang="grc" translate="no">ὣς φάτο, ῥίγησεν δὲ Καλυψώ, δῖα θεάων,<br/>καί μιν φωνήσασ' ἔπεα πτερόεντα προσηύδα:<br/>"σχέτλιοί ἐστε, θεοί, ζηλήμονες ἔξοχον ἄλλων,<br/>οἵ τε θεαῖς ἀγάασθε παρ' ἀνδράσιν εὐνάζεσθαι<br/>ἀμφαδίην, ἤν τίς τε φίλον ποιήσετ' ἀκοίτην.<br/>ὣς μὲν ὅτ' Ὠρίων' ἕλετο ῥοδοδάκτυλος Ἠώς,<br/>τόφρα οἱ ἠγάασθε θεοὶ ῥεῖα ζώοντες,<br/>ἧος ἐν Ὀρτυγίῃ χρυσόθρονος Ἄρτεμις ἁγνὴ<br/>οἷς ἀγανοῖς βελέεσσιν ἐποιχομένη κατέπεφνεν.<br/>ὣς δ' ὁπότ' Ἰασίωνι ἐυπλόκαμος Δημήτηρ,<br/>ᾧ θυμῷ εἴξασα, μίγη φιλότητι καὶ εὐνῇ<br/>νειῷ ἔνι τριπόλῳ: οὐδὲ δὴν ἦεν ἄπυστος<br/>Ζεύς, ὅς μιν κατέπεφνε βαλὼν ἀργῆτι κεραυνῷ.<br/>ὥς δ' αὖ νῦν μοι ἄγασθε, θεοί, βροτὸν ἄνδρα παρεῖναι.<br/>τὸν μὲν ἐγὼν ἐσάωσα περὶ τρόπιος βεβαῶτα<br/>οἶον, ἐπεί οἱ νῆα θοὴν ἀργῆτι κεραυνῷ<br/>Ζεὺς ἔλσας ἐκέασσε μέσῳ ἐνὶ οἴνοπι πόντῳ.<br/>ἔνθ' ἄλλοι μὲν πάντες ἀπέφθιθεν ἐσθλοὶ ἑταῖροι,<br/>τὸν δ' ἄρα δεῦρ' ἄνεμός τε φέρων καὶ κῦμα πέλασσε.<br/>τὸν μὲν ἐγὼ φίλεόν τε καὶ ἔτρεφον, ἠδὲ ἔφασκον<br/>θήσειν ἀθάνατον καὶ ἀγήραον ἤματα πάντα.<br/>ἀλλ' ἐπεὶ οὔ πως ἔστι Διὸς νόον αἰγιόχοιο<br/>οὔτε παρεξελθεῖν ἄλλον θεὸν οὔθ' ἁλιῶσαι,<br/>ἐρρέτω, εἴ μιν κεῖνος ἐποτρύνει καὶ ἀνώγει,<br/>πόντον ἐπ' ἀτρύγετον: πέμψω δέ μιν οὔ πῃ ἐγώ γε:<br/>οὐ γάρ μοι πάρα νῆες ἐπήρετμοι καὶ ἑταῖροι,<br/>οἵ κέν μιν πέμποιεν ἐπ' εὐρέα νῶτα θαλάσσης.<br/>αὐτάρ οἱ πρόφρων ὑποθήσομαι, οὐδ' ἐπικεύσω,<br/>ὥς κε μάλ' ἀσκηθὴς ἣν πατρίδα γαῖαν ἵκηται."</rtc></ruby> <ruby><rtc lang="grc" translate="no">τὴν δ' αὖτε προσέειπε διάκτορος ἀργεϊφόντης:<br/>"οὕτω νῦν ἀπόπεμπε, Διὸς δ' ἐποπίζεο μῆνιν,<br/>μή πώς τοι μετόπισθε κοτεσσάμενος χαλεπήνῃ."</rtc></ruby> <ruby><rtc lang="grc" translate="no">ὣς ἄρα φωνήσας ἀπέβη κρατὺς ἀργεϊφόντης:<br/>ἡ δ' ἐπ' Ὀδυσσῆα μεγαλήτορα πότνια νύμφη<br/>ἤι', ἐπεὶ δὴ Ζηνὸς ἐπέκλυεν ἀγγελιάων.<br/>τὸν δ' ἄρ' ἐπ' ἀκτῆς εὗρε καθήμενον: οὐδέ ποτ' ὄσσε<br/>δακρυόφιν τέρσοντο, κατείβετο δὲ γλυκὺς αἰὼν<br/>νόστον ὀδυρομένῳ, ἐπεὶ οὐκέτι ἥνδανε νύμφη.<br/>ἀλλ' ἦ τοι νύκτας μὲν ἰαύεσκεν καὶ ἀνάγκῃ<br/>ἐν σπέσσι γλαφυροῖσι παρ' οὐκ ἐθέλων ἐθελούσῃ:<br/>ἤματα δ' ἂμ πέτρῃσι καὶ ἠιόνεσσι καθίζων<br/>δάκρυσι καὶ στοναχῇσι καὶ ἄλγεσι θυμὸν ἐρέχθων<br/>πόντον ἐπ' ἀτρύγετον δερκέσκετο δάκρυα λείβων.<br/>ἀγχοῦ δ' ἱσταμένη προσεφώνεε δῖα θεάων:</rtc></ruby> <ruby><rtc lang="grc" translate="no">"κάμμορε, μή μοι ἔτ' ἐνθάδ' ὀδύρεο, μηδέ τοι αἰὼν<br/>φθινέτω: ἤδη γάρ σε μάλα πρόφρασσ' ἀποπέμψω.<br/>ἀλλ' ἄγε δούρατα μακρὰ ταμὼν ἁρμόζεο χαλκῷ<br/>εὐρεῖαν σχεδίην: ἀτὰρ ἴκρια πῆξαι ἐπ' αὐτῆς<br/>ὑψοῦ, ὥς σε φέρῃσιν ἐπ' ἠεροειδέα πόντον.<br/>αὐτὰρ ἐγὼ σῖτον καὶ ὕδωρ καὶ οἶνον ἐρυθρὸν<br/>ἐνθήσω μενοεικέ', ἅ κέν τοι λιμὸν ἐρύκοι,<br/>εἵματά τ' ἀμφιέσω: πέμψω δέ τοι οὖρον ὄπισθεν,<br/>ὥς κε μάλ' ἀσκηθὴς σὴν πατρίδα γαῖαν ἵκηαι,<br/>αἴ κε θεοί γ' ἐθέλωσι, τοὶ οὐρανὸν εὐρὺν ἔχουσιν,<br/>οἵ μευ φέρτεροί εἰσι νοῆσαί τε κρῆναί τε."</rtc></ruby> <ruby><rtc lang="grc" translate="no">ὣς φάτο, ῥίγησεν δὲ πολύτλας δῖος Ὀδυσσεύς,<br/>καί μιν φωνήσας ἔπεα πτερόεντα προσηύδα:<br/>"ἄλλο τι δὴ σύ, θεά, τόδε μήδεαι, οὐδέ τι πομπήν,<br/>ἥ με κέλεαι σχεδίῃ περάαν μέγα λαῖτμα θαλάσσης,<br/>δεινόν τ' ἀργαλέον τε: τὸ δ' οὐδ' ἐπὶ νῆες ἐῖσαι<br/>ὠκύποροι περόωσιν, ἀγαλλόμεναι Διὸς οὔρῳ.<br/>οὐδ' ἂν ἐγὼν ἀέκητι σέθεν σχεδίης ἐπιβαίην,<br/>εἰ μή μοι τλαίης γε, θεά, μέγαν ὅρκον ὀμόσσαι<br/>μή τί μοι αὐτῷ πῆμα κακὸν βουλευσέμεν ἄλλο."</rtc></ruby> <ruby><rtc lang="grc" translate="no">ὣς φάτο, μείδησεν δὲ Καλυψὼ δῖα θεάων,<br/>χειρί τέ μιν κατέρεξεν ἔπος τ' ἔφατ' ἔκ τ' ὀνόμαζεν:<br/>"ἦ δὴ ἀλιτρός γ' ἐσσὶ καὶ οὐκ ἀποφώλια εἰδώς,<br/>οἷον δὴ τὸν μῦθον ἐπεφράσθης ἀγορεῦσαι.<br/>ἴστω νῦν τόδε γαῖα καὶ οὐρανὸς εὐρὺς ὕπερθε<br/>καὶ τὸ κατειβόμενον Στυγὸς ὕδωρ, ὅς τε μέγιστος<br/>ὅρκος δεινότατός τε πέλει μακάρεσσι θεοῖσι,<br/>μή τί τοι αὐτῷ πῆμα κακὸν βουλευσέμεν ἄλλο.<br/>ἀλλὰ τὰ μὲν νοέω καὶ φράσσομαι, ἅσσ' ἂν ἐμοί περ<br/>αὐτῇ μηδοίμην, ὅτε με χρειὼ τόσον ἵκοι:<br/>καὶ γὰρ ἐμοὶ νόος ἐστὶν ἐναίσιμος, οὐδέ μοι αὐτῇ<br/>θυμὸς ἐνὶ στήθεσσι σιδήρεος, ἀλλ' ἐλεήμων."</rtc></ruby> <ruby><rtc lang="grc" translate="no">ὣς ἄρα φωνήσασ' ἡγήσατο δῖα θεάων<br/>καρπαλίμως: ὁ δ' ἔπειτα μετ' ἴχνια βαῖνε θεοῖο.<br/>ἷξον δὲ σπεῖος γλαφυρὸν θεὸς ἠδὲ καὶ ἀνήρ,<br/>καί ῥ' ὁ μὲν ἔνθα καθέζετ' ἐπὶ θρόνου ἔνθεν ἀνέστη<br/>Ἑρμείας, νύμφη δ' ἐτίθει πάρα πᾶσαν ἐδωδήν,<br/>ἔσθειν καὶ πίνειν, οἷα βροτοὶ ἄνδρες ἔδουσιν:<br/>αὐτὴ δ' ἀντίον ἷζεν Ὀδυσσῆος θείοιο,<br/>τῇ δὲ παρ' ἀμβροσίην δμῳαὶ καὶ νέκταρ ἔθηκαν.<br/>οἱ δ' ἐπ' ὀνείαθ' ἑτοῖμα προκείμενα χεῖρας ἴαλλον.<br/>αὐτὰρ ἐπεὶ τάρπησαν ἐδητύος ἠδὲ ποτῆτος,<br/>τοῖς ἄρα μύθων ἦρχε Καλυψώ, δῖα θεάων:</rtc></ruby> <ruby><rtc lang="grc" translate="no">"διογενὲς Λαερτιάδη, πολυμήχαν' Ὀδυσσεῦ,<br/>οὕτω δὴ οἶκόνδε φίλην ἐς πατρίδα γαῖαν<br/>αὐτίκα νῦν ἐθέλεις ἰέναι; σὺ δὲ χαῖρε καὶ ἔμπης.<br/>εἴ γε μὲν εἰδείης σῇσι φρεσὶν ὅσσα τοι αἶσα<br/>κήδε' ἀναπλῆσαι, πρὶν πατρίδα γαῖαν ἱκέσθαι,<br/>ἐνθάδε κ' αὖθι μένων σὺν ἐμοὶ τόδε δῶμα φυλάσσοις<br/>ἀθάνατός τ' εἴης, ἱμειρόμενός περ ἰδέσθαι<br/>σὴν ἄλοχον, τῆς τ' αἰὲν ἐέλδεαι ἤματα πάντα.<br/>οὐ μέν θην κείνης γε χερείων εὔχομαι εἶναι,<br/>οὐ δέμας οὐδὲ φυήν, ἐπεὶ οὔ πως οὐδὲ ἔοικεν<br/>θνητὰς ἀθανάτῃσι δέμας καὶ εἶδος ἐρίζειν."</rtc></ruby> <ruby><rtc lang="grc" translate="no">τὴν δ' ἀπαμειβόμενος προσέφη πολύμητις Ὀδυσσεύς:<br/>"πότνα θεά, μή μοι τόδε χώεο: οἶδα καὶ αὐτὸς<br/>πάντα μάλ', οὕνεκα σεῖο περίφρων Πηνελόπεια<br/>εἶδος ἀκιδνοτέρη μέγεθός τ' εἰσάντα ἰδέσθαι:<br/>ἡ μὲν γὰρ βροτός ἐστι, σὺ δ' ἀθάνατος καὶ ἀγήρως.<br/>ἀλλὰ καὶ ὣς ἐθέλω καὶ ἐέλδομαι ἤματα πάντα<br/>οἴκαδέ τ' ἐλθέμεναι καὶ νόστιμον ἦμαρ ἰδέσθαι.<br/>εἰ δ' αὖ τις ῥαίῃσι θεῶν ἐνὶ οἴνοπι πόντῳ,<br/>τλήσομαι ἐν στήθεσσιν ἔχων ταλαπενθέα θυμόν:<br/>ἤδη γὰρ μάλα πολλὰ πάθον καὶ πολλὰ μόγησα<br/>κύμασι καὶ πολέμῳ: μετὰ καὶ τόδε τοῖσι γενέσθω."</rtc></ruby> <ruby><rtc lang="grc" translate="no">ὣς ἔφατ', ἠέλιος δ' ἄρ' ἔδυ καὶ ἐπὶ κνέφας ἦλθεν:<br/>ἐλθόντες δ' ἄρα τώ γε μυχῷ σπείους γλαφυροῖο<br/>τερπέσθην φιλότητι, παρ' ἀλλήλοισι μένοντες.<br/>ἦμος δ' ἠριγένεια φάνη ῥοδοδάκτυλος Ἠώς,<br/>αὐτίχ' ὁ μὲν χλαῖνάν τε χιτῶνά τε ἕννυτ' Ὀδυσσεύς,<br/>αὐτὴ δ' ἀργύφεον φᾶρος μέγα ἕννυτο νύμφη,<br/>λεπτὸν καὶ χαρίεν, περὶ δὲ ζώνην βάλετ' ἰξυῖ<br/>καλὴν χρυσείην, κεφαλῇ δ' ἐφύπερθε καλύπτρην.<br/>καὶ τότ' Ὀδυσσῆι μεγαλήτορι μήδετο πομπήν:<br/>δῶκέν οἱ πέλεκυν μέγαν, ἄρμενον ἐν παλάμῃσι,<br/>χάλκεον, ἀμφοτέρωθεν ἀκαχμένον: αὐτὰρ ἐν αὐτῷ<br/>στειλειὸν περικαλλὲς ἐλάινον, εὖ ἐναρηρός:<br/>δῶκε δ' ἔπειτα σκέπαρνον ἐύξοον: ἦρχε δ' ὁδοῖο<br/>νήσου ἐπ' ἐσχατιῆς, ὅθι δένδρεα μακρὰ πεφύκει,<br/>κλήθρη τ' αἴγειρός τ', ἐλάτη τ' ἦν οὐρανομήκης,<br/>αὖα πάλαι, περίκηλα, τά οἱ πλώοιεν ἐλαφρῶς.<br/>αὐτὰρ ἐπεὶ δὴ δεῖξ', ὅθι δένδρεα μακρὰ πεφύκει,<br/>ἡ μὲν ἔβη πρὸς δῶμα Καλυψώ, δῖα θεάων,<br/>αὐτὰρ ὁ τάμνετο δοῦρα: θοῶς δέ οἱ ᾔνυτο ἔργον.<br/>εἴκοσι δ' ἔκβαλε πάντα, πελέκκησεν δ' ἄρα χαλκῷ,<br/>ξέσσε δ' ἐπισταμένως καὶ ἐπὶ στάθμην ἴθυνεν.<br/>τόφρα δ' ἔνεικε τέρετρα Καλυψώ, δῖα θεάων:<br/>τέτρηνεν δ' ἄρα πάντα καὶ ἥρμοσεν ἀλλήλοισιν,<br/>γόμφοισιν δ' ἄρα τήν γε καὶ ἁρμονίῃσιν ἄρασσεν.<br/>ὅσσον τίς τ' ἔδαφος νηὸς τορνώσεται ἀνὴρ<br/>φορτίδος εὐρείης, ἐὺ εἰδὼς τεκτοσυνάων,<br/>τόσσον ἔπ' εὐρεῖαν σχεδίην ποιήσατ' Ὀδυσσεύς.<br/>ἴκρια δὲ στήσας, ἀραρὼν θαμέσι σταμίνεσσι,<br/>ποίει: ἀτὰρ μακρῇσιν ἐπηγκενίδεσσι τελεύτα.<br/>ἐν δ' ἱστὸν ποίει καὶ ἐπίκριον ἄρμενον αὐτῷ:<br/>πρὸς δ' ἄρα πηδάλιον ποιήσατο, ὄφρ' ἰθύνοι.<br/>φράξε δέ μιν ῥίπεσσι διαμπερὲς οἰσυί̈νῃσι<br/>κύματος εἶλαρ ἔμεν: πολλὴν δ' ἐπεχεύατο ὕλην.<br/>τόφρα δὲ φάρε' ἔνεικε Καλυψώ, δῖα θεάων,<br/>ἱστία ποιήσασθαι: ὁ δ' εὖ τεχνήσατο καὶ τά.<br/>ἐν δ' ὑπέρας τε κάλους τε πόδας τ' ἐνέδησεν ἐν αὐτῇ,<br/>μοχλοῖσιν δ' ἄρα τήν γε κατείρυσεν εἰς ἅλα δῖαν.<br/>τέτρατον ἦμαρ ἔην, καὶ τῷ τετέλεστο ἅπαντα:<br/>τῷ δ' ἄρα πέμπτῳ πέμπ' ἀπὸ νήσου δῖα Καλυψώ,<br/>εἵματά τ' ἀμφιέσασα θυώδεα καὶ λούσασα.<br/>ἐν δέ οἱ ἀσκὸν ἔθηκε θεὰ μέλανος οἴνοιο<br/>τὸν ἕτερον, ἕτερον δ' ὕδατος μέγαν, ἐν δὲ καὶ ᾖα<br/>κωρύκῳ: ἐν δέ οἱ ὄψα τίθει μενοεικέα πολλά:<br/>οὖρον δὲ προέηκεν ἀπήμονά τε λιαρόν τε.<br/>γηθόσυνος δ' οὔρῳ πέτασ' ἱστία δῖος Ὀδυσσεύς.<br/>αὐτὰρ ὁ πηδαλίῳ ἰθύνετο τεχνηέντως<br/>ἥμενος, οὐδέ οἱ ὕπνος ἐπὶ βλεφάροισιν ἔπιπτεν<br/>Πληιάδας τ' ἐσορῶντι καὶ ὀψὲ δύοντα Βοώτην<br/>Ἄρκτον θ', ἣν καὶ ἄμαξαν ἐπίκλησιν καλέουσιν,<br/>ἥ τ' αὐτοῦ στρέφεται καί τ' Ὠρίωνα δοκεύει,<br/>οἴη δ' ἄμμορός ἐστι λοετρῶν Ὠκεανοῖο:<br/>τὴν γὰρ δή μιν ἄνωγε Καλυψώ, δῖα θεάων,<br/>ποντοπορευέμεναι ἐπ' ἀριστερὰ χειρὸς ἔχοντα.<br/>ἑπτὰ δὲ καὶ δέκα μὲν πλέεν ἤματα ποντοπορεύων,<br/>ὀκτωκαιδεκάτῃ δ' ἐφάνη ὄρεα σκιόεντα<br/>γαίης Φαιήκων, ὅθι τ' ἄγχιστον πέλεν αὐτῷ:<br/>εἴσατο δ' ὡς ὅτε ῥινὸν ἐν ἠεροειδέι πόντῳ.</rtc></ruby> <ruby><rtc lang="grc" translate="no">τὸν δ' ἐξ Αἰθιόπων ἀνιὼν κρείων ἐνοσίχθων<br/>τηλόθεν ἐκ Σολύμων ὀρέων ἴδεν: εἴσατο γάρ οἱ<br/>πόντον ἐπιπλώων. ὁ δ' ἐχώσατο κηρόθι μᾶλλον,<br/>κινήσας δὲ κάρη προτὶ ὃν μυθήσατο θυμόν:</rtc></ruby> <ruby><rtc lang="grc" translate="no">"ὢ πόποι, ἦ μάλα δὴ μετεβούλευσαν θεοὶ ἄλλως<br/>ἀμφ' Ὀδυσῆι ἐμεῖο μετ' Αἰθιόπεσσιν ἐόντος,<br/>καὶ δὴ Φαιήκων γαίης σχεδόν, ἔνθα οἱ αἶσα<br/>ἐκφυγέειν μέγα πεῖραρ ὀιζύος, ἥ μιν ἱκάνει.<br/>ἀλλ' ἔτι μέν μίν φημι ἅδην ἐλάαν κακότητος."</rtc></ruby> <ruby><rtc lang="grc" translate="no">ὣς εἰπὼν σύναγεν νεφέλας, ἐτάραξε δὲ πόντον<br/>χερσὶ τρίαιναν ἑλών: πάσας δ' ὀρόθυνεν ἀέλλας<br/>παντοίων ἀνέμων, σὺν δὲ νεφέεσσι κάλυψε<br/>γαῖαν ὁμοῦ καὶ πόντον: ὀρώρει δ' οὐρανόθεν νύξ.<br/>σὺν δ' Εὖρός τε Νότος τ' ἔπεσον Ζέφυρός τε δυσαὴς<br/>καὶ Βορέης αἰθρηγενέτης, μέγα κῦμα κυλίνδων.<br/>καὶ τότ' Ὀδυσσῆος λύτο γούνατα καὶ φίλον ἦτορ,<br/>ὀχθήσας δ' ἄρα εἶπε πρὸς ὃν μεγαλήτορα θυμόν:</rtc></ruby> <ruby><rtc lang="grc" translate="no">"ὤ μοι ἐγὼ δειλός, τί νύ μοι μήκιστα γένηται;<br/>δείδω μὴ δὴ πάντα θεὰ νημερτέα εἶπεν,<br/>ἥ μ' ἔφατ' ἐν πόντῳ, πρὶν πατρίδα γαῖαν ἱκέσθαι,<br/>ἄλγε' ἀναπλήσειν: τὰ δὲ δὴ νῦν πάντα τελεῖται.<br/>οἵοισιν νεφέεσσι περιστέφει οὐρανὸν εὐρὺν<br/>Ζεύς, ἐτάραξε δὲ πόντον, ἐπισπέρχουσι δ' ἄελλαι<br/>παντοίων ἀνέμων. νῦν μοι σῶς αἰπὺς ὄλεθρος.<br/>τρὶς μάκαρες Δαναοὶ καὶ τετράκις, οἳ τότ' ὄλοντο<br/>Τροίῃ ἐν εὐρείῃ χάριν Ἀτρεί̈δῃσι φέροντες.<br/>ὡς δὴ ἐγώ γ' ὄφελον θανέειν καὶ πότμον ἐπισπεῖν<br/>ἤματι τῷ ὅτε μοι πλεῖστοι χαλκήρεα δοῦρα<br/>Τρῶες ἐπέρριψαν περὶ Πηλεί̈ωνι θανόντι.<br/>τῷ κ' ἔλαχον κτερέων, καί μευ κλέος ἦγον Ἀχαιοί:<br/>νῦν δέ λευγαλέῳ θανάτῳ εἵμαρτο ἁλῶναι."</rtc></ruby> <ruby><rtc lang="grc" translate="no">ὣς ἄρα μιν εἰπόντ' ἔλασεν μέγα κῦμα κατ' ἄκρης<br/>δεινὸν ἐπεσσύμενον, περὶ δὲ σχεδίην ἐλέλιξε.<br/>τῆλε δ' ἀπὸ σχεδίης αὐτὸς πέσε, πηδάλιον δὲ<br/>ἐκ χειρῶν προέηκε: μέσον δέ οἱ ἱστὸν ἔαξεν<br/>δεινὴ μισγομένων ἀνέμων ἐλθοῦσα θύελλα,<br/>τηλοῦ δὲ σπεῖρον καὶ ἐπίκριον ἔμπεσε πόντῳ.<br/>τὸν δ' ἄρ' ὑπόβρυχα θῆκε πολὺν χρόνον, οὐδ' ἐδυνάσθη<br/>αἶψα μάλ' ἀνσχεθέειν μεγάλου ὑπὸ κύματος ὁρμῆς:<br/>εἵματα γάρ ῥ' ἐβάρυνε, τά οἱ πόρε δῖα Καλυψώ.<br/>ὀψὲ δὲ δή ῥ' ἀνέδυ, στόματος δ' ἐξέπτυσεν ἅλμην<br/>πικρήν, ἥ οἱ πολλὴ ἀπὸ κρατὸς κελάρυζεν.<br/>ἀλλ' οὐδ' ὣς σχεδίης ἐπελήθετο, τειρόμενός περ,<br/>ἀλλὰ μεθορμηθεὶς ἐνὶ κύμασιν ἐλλάβετ' αὐτῆς,<br/>ἐν μέσσῃ δὲ καθῖζε τέλος θανάτου ἀλεείνων.<br/>τὴν δ' ἐφόρει μέγα κῦμα κατὰ ῥόον ἔνθα καὶ ἔνθα.<br/>ὡς δ' ὅτ' ὀπωρινὸς Βορέης φορέῃσιν ἀκάνθας<br/>ἂμ πεδίον, πυκιναὶ δὲ πρὸς ἀλλήλῃσιν ἔχονται,<br/>ὣς τὴν ἂμ πέλαγος ἄνεμοι φέρον ἔνθα καὶ ἔνθα:<br/>ἄλλοτε μέν τε Νότος Βορέῃ προβάλεσκε φέρεσθαι,<br/>ἄλλοτε δ' αὖτ' Εὖρος Ζεφύρῳ εἴξασκε διώκειν.</rtc></ruby> <ruby><rtc lang="grc" translate="no">τὸν δὲ ἴδεν Κάδμου θυγάτηρ, καλλίσφυρος Ἰνώ,<br/>Λευκοθέη, ἣ πρὶν μὲν ἔην βροτὸς αὐδήεσσα,<br/>νῦν δ' ἁλὸς ἐν πελάγεσσι θεῶν ἒξ ἔμμορε τιμῆς.<br/>ἥ ῥ' Ὀδυσῆ' ἐλέησεν ἀλώμενον, ἄλγε' ἔχοντα,<br/>αἰθυίῃ δ' ἐικυῖα ποτῇ ἀνεδύσετο λίμνης,<br/>ἷζε δ' ἐπὶ σχεδίης πολυδέσμου εἶπέ τε μῦθον:</rtc></ruby> <ruby><rtc lang="grc" translate="no">"κάμμορε, τίπτε τοι ὧδε Ποσειδάων ἐνοσίχθων<br/>ὠδύσατ' ἐκπάγλως, ὅτι τοι κακὰ πολλὰ φυτεύει;<br/>οὐ μὲν δή σε καταφθίσει μάλα περ μενεαίνων.<br/>ἀλλὰ μάλ' ὧδ' ἔρξαι, δοκέεις δέ μοι οὐκ ἀπινύσσειν:<br/>εἵματα ταῦτ' ἀποδὺς σχεδίην ἀνέμοισι φέρεσθαι<br/>κάλλιπ', ἀτὰρ χείρεσσι νέων ἐπιμαίεο νόστου<br/>γαίης Φαιήκων, ὅθι τοι μοῖρ' ἐστὶν ἀλύξαι.<br/>τῆ δέ, τόδε κρήδεμνον ὑπὸ στέρνοιο τανύσσαι<br/>ἄμβροτον: οὐδέ τί τοι παθέειν δέος οὐδ' ἀπολέσθαι.<br/>αὐτὰρ ἐπὴν χείρεσσιν ἐφάψεαι ἠπείροιο,<br/>ἂψ ἀπολυσάμενος βαλέειν εἰς οἴνοπα πόντον<br/>πολλὸν ἀπ' ἠπείρου, αὐτὸς δ' ἀπονόσφι τραπέσθαι."</rtc></ruby> <ruby><rtc lang="grc" translate="no">ὣς ἄρα φωνήσασα θεὰ κρήδεμνον ἔδωκεν,<br/>αὐτὴ δ' ἂψ ἐς πόντον ἐδύσετο κυμαίνοντα<br/>αἰθυίῃ ἐικυῖα: μέλαν δέ ἑ κῦμα κάλυψεν.<br/>αὐτὰρ ὁ μερμήριξε πολύτλας δῖος Ὀδυσσεύς,<br/>ὀχθήσας δ' ἄρα εἶπε πρὸς ὃν μεγαλήτορα θυμόν:</rtc></ruby> <ruby><rtc lang="grc" translate="no">"ὤ μοι ἐγώ, μή τίς μοι ὑφαίνῃσιν δόλον αὖτε<br/>ἀθανάτων, ὅ τέ με σχεδίης ἀποβῆναι ἀνώγει.<br/>ἀλλὰ μάλ' οὔ πω πείσομ', ἐπεὶ ἑκὰς ὀφθαλμοῖσιν<br/>γαῖαν ἐγὼν ἰδόμην, ὅθι μοι φάτο φύξιμον εἶναι.<br/>ἀλλὰ μάλ' ὧδ' ἔρξω, δοκέει δέ μοι εἶναι ἄριστον:<br/>ὄφρ' ἂν μέν κεν δούρατ' ἐν ἁρμονίῃσιν ἀρήρῃ,<br/>τόφρ' αὐτοῦ μενέω καὶ τλήσομαι ἄλγεα πάσχων:<br/>αὐτὰρ ἐπὴν δή μοι σχεδίην διὰ κῦμα τινάξῃ,<br/>νήξομ', ἐπεὶ οὐ μέν τι πάρα προνοῆσαι ἄμεινον."</rtc></ruby> <ruby><rtc lang="grc" translate="no">ἧος ὁ ταῦθ' ὥρμαινε κατὰ φρένα καὶ κατὰ θυμόν,<br/>ὦρσε δ' ἐπὶ μέγα κῦμα Ποσειδάων ἐνοσίχθων,<br/>δεινόν τ' ἀργαλέον τε, κατηρεφές, ἤλασε δ' αὐτόν.<br/>ὡς δ' ἄνεμος ζαὴς ἠί̈ων θημῶνα τινάξῃ<br/>καρφαλέων: τὰ μὲν ἄρ τε διεσκέδασ' ἄλλυδις ἄλλῃ:<br/>ὣς τῆς δούρατα μακρὰ διεσκέδασ'. αὐτὰρ Ὀδυσσεὺς<br/>ἀμφ' ἑνὶ δούρατι βαῖνε, κέληθ' ὡς ἵππον ἐλαύνων,<br/>εἵματα δ' ἐξαπέδυνε, τά οἱ πόρε δῖα Καλυψώ.<br/>αὐτίκα δὲ κρήδεμνον ὑπὸ στέρνοιο τάνυσσεν,<br/>αὐτὸς δὲ πρηνὴς ἁλὶ κάππεσε, χεῖρε πετάσσας,<br/>νηχέμεναι μεμαώς. ἴδε δὲ κρείων ἐνοσίχθων,<br/>κινήσας δὲ κάρη προτὶ ὃν μυθήσατο θυμόν:</rtc></ruby> <ruby><rtc lang="grc" translate="no">"οὕτω νῦν κακὰ πολλὰ παθὼν ἀλόω κατὰ πόντον,<br/>εἰς ὅ κεν ἀνθρώποισι διοτρεφέεσσι μιγήῃς.<br/>ἀλλ' οὐδ' ὥς σε ἔολπα ὀνόσσεσθαι κακότητος."</rtc></ruby> <ruby><rtc lang="grc" translate="no">ὣς ἄρα φωνήσας ἵμασεν καλλίτριχας ἵππους,<br/>ἵκετο δ' εἰς Αἰγάς, ὅθι οἱ κλυτὰ δώματ' ἔασιν.</rtc></ruby> <ruby><rtc lang="grc" translate="no">αὐτὰρ Ἀθηναίη κούρη Διὸς ἄλλ' ἐνόησεν.<br/>ἦ τοι τῶν ἄλλων ἀνέμων κατέδησε κελεύθους,<br/>παύσασθαι δ' ἐκέλευσε καὶ εὐνηθῆναι ἅπαντας:<br/>ὦρσε δ' ἐπὶ κραιπνὸν Βορέην, πρὸ δὲ κύματ' ἔαξεν,<br/>ἧος ὃ Φαιήκεσσι φιληρέτμοισι μιγείη<br/>διογενὴς Ὀδυσεὺς θάνατον καὶ κῆρας ἀλύξας.</rtc></ruby> <ruby><rtc lang="grc" translate="no">ἔνθα δύω νύκτας δύο τ' ἤματα κύματι πηγῷ<br/>πλάζετο, πολλὰ δέ οἱ κραδίη προτιόσσετ' ὄλεθρον.<br/>ἀλλ' ὅτε δὴ τρίτον ἦμαρ ἐυπλόκαμος τέλεσ' Ἠώς,<br/>καὶ τότ' ἔπειτ' ἄνεμος μὲν ἐπαύσατο ἠδὲ γαλήνη<br/>ἔπλετο νηνεμίη: ὁ δ' ἄρα σχεδὸν εἴσιδε γαῖαν<br/>ὀξὺ μάλα προϊδών, μεγάλου ὑπὸ κύματος ἀρθείς.<br/>ὡς δ' ὅτ' ἂν ἀσπάσιος βίοτος παίδεσσι φανήῃ<br/>πατρός, ὃς ἐν νούσῳ κεῖται κρατέρ' ἄλγεα πάσχων,<br/>δηρὸν τηκόμενος, στυγερὸς δέ οἱ ἔχραε δαίμων,<br/>ἀσπάσιον δ' ἄρα τόν γε θεοὶ κακότητος ἔλυσαν,<br/>ὣς Ὀδυσεῖ ἀσπαστὸν ἐείσατο γαῖα καὶ ὕλη,<br/>νῆχε δ' ἐπειγόμενος ποσὶν ἠπείρου ἐπιβῆναι.<br/>ἀλλ' ὅτε τόσσον ἀπῆν ὅσσον τε γέγωνε βοήσας,<br/>καὶ δὴ δοῦπον ἄκουσε ποτὶ σπιλάδεσσι θαλάσσης:<br/>ῥόχθει γὰρ μέγα κῦμα ποτὶ ξερὸν ἠπείροιο<br/>δεινὸν ἐρευγόμενον, εἴλυτο δὲ πάνθ' ἁλὸς ἄχνῃ:<br/>οὐ γὰρ ἔσαν λιμένες νηῶν ὄχοι, οὐδ' ἐπιωγαί.<br/>ἀλλ' ἀκταὶ προβλῆτες ἔσαν σπιλάδες τε πάγοι τε:<br/>καὶ τότ' Ὀδυσσῆος λύτο γούνατα καὶ φίλον ἦτορ,<br/>ὀχθήσας δ' ἄρα εἶπε πρὸς ὃν μεγαλήτορα θυμόν:<br/>"ὤ μοι, ἐπεὶ δὴ γαῖαν ἀελπέα δῶκεν ἰδέσθαι<br/>Ζεύς, καὶ δὴ τόδε λαῖτμα διατμήξας ἐπέρησα,<br/>ἔκβασις οὔ πῃ φαίνεθ' ἁλὸς πολιοῖο θύραζε:<br/>ἔκτοσθεν μὲν γὰρ πάγοι ὀξέες, ἀμφὶ δὲ κῦμα<br/>βέβρυχεν ῥόθιον, λισσὴ δ' ἀναδέδρομε πέτρη,<br/>ἀγχιβαθὴς δὲ θάλασσα, καὶ οὔ πως ἔστι πόδεσσι<br/>στήμεναι ἀμφοτέροισι καὶ ἐκφυγέειν κακότητα:<br/>μή πώς μ' ἐκβαίνοντα βάλῃ λίθακι ποτὶ πέτρῃ<br/>κῦμα μέγ' ἁρπάξαν: μελέη δέ μοι ἔσσεται ὁρμή.<br/>εἰ δέ κ' ἔτι προτέρω παρανήξομαι, ἤν που ἐφεύρω<br/>ἠιόνας τε παραπλῆγας λιμένας τε θαλάσσης,<br/>δείδω μή μ' ἐξαῦτις ἀναρπάξασα θύελλα<br/>πόντον ἐπ' ἰχθυόεντα φέρῃ βαρέα στενάχοντα,<br/>ἠέ τί μοι καὶ κῆτος ἐπισσεύῃ μέγα δαίμων<br/>ἐξ ἁλός, οἷά τε πολλὰ τρέφει κλυτὸς Ἀμφιτρίτη:<br/>οἶδα γάρ, ὥς μοι ὀδώδυσται κλυτὸς ἐννοσίγαιος."</rtc></ruby> <ruby><rtc lang="grc" translate="no">ἧος ὁ ταῦθ' ὥρμαινε κατὰ φρένα καὶ κατὰ θυμόν,<br/>τόφρα δέ μιν μέγα κῦμα φέρε τρηχεῖαν ἐπ' ἀκτήν.<br/>ἔνθα κ' ἀπὸ ῥινοὺς δρύφθη, σὺν δ' ὀστέ' ἀράχθη,<br/>εἰ μὴ ἐπὶ φρεσὶ θῆκε θεά, γλαυκῶπις Ἀθήνη:<br/>ἀμφοτέρῃσι δὲ χερσὶν ἐπεσσύμενος λάβε πέτρης,<br/>τῆς ἔχετο στενάχων, ἧος μέγα κῦμα παρῆλθε.<br/>καὶ τὸ μὲν ὣς ὑπάλυξε, παλιρρόθιον δέ μιν αὖτις<br/>πλῆξεν ἐπεσσύμενον, τηλοῦ δέ μιν ἔμβαλε πόντῳ.<br/>ὡς δ' ὅτε πουλύποδος θαλάμης ἐξελκομένοιο<br/>πρὸς κοτυληδονόφιν πυκιναὶ λάιγγες ἔχονται,<br/>ὣς τοῦ πρὸς πέτρῃσι θρασειάων ἀπὸ χειρῶν<br/>ῥινοὶ ἀπέδρυφθεν: τὸν δὲ μέγα κῦμα κάλυψεν.<br/>ἔνθα κε δὴ δύστηνος ὑπὲρ μόρον ὤλετ' Ὀδυσσεύς,<br/>εἰ μὴ ἐπιφροσύνην δῶκε γλαυκῶπις Ἀθήνη.<br/>κύματος ἐξαναδύς, τά τ' ἐρεύγεται ἤπειρόνδε,<br/>νῆχε παρέξ, ἐς γαῖαν ὁρώμενος, εἴ που ἐφεύροι<br/>ἠιόνας τε παραπλῆγας λιμένας τε θαλάσσης.<br/>ἀλλ' ὅτε δὴ ποταμοῖο κατὰ στόμα καλλιρόοιο<br/>ἷξε νέων, τῇ δή οἱ ἐείσατο χῶρος ἄριστος,<br/>λεῖος πετράων, καὶ ἐπὶ σκέπας ἦν ἀνέμοιο,<br/>ἔγνω δὲ προρέοντα καὶ εὔξατο ὃν κατὰ θυμόν:</rtc></ruby> <ruby><rtc lang="grc" translate="no">"κλῦθι, ἄναξ, ὅτις ἐσσί: πολύλλιστον δέ σ' ἱκάνω,<br/>φεύγων ἐκ πόντοιο Ποσειδάωνος ἐνιπάς.<br/>αἰδοῖος μέν τ' ἐστὶ καὶ ἀθανάτοισι θεοῖσιν<br/>ἀνδρῶν ὅς τις ἵκηται ἀλώμενος, ὡς καὶ ἐγὼ νῦν<br/>σόν τε ῥόον σά τε γούναθ' ἱκάνω πολλὰ μογήσας.<br/>ἀλλ' ἐλέαιρε, ἄναξ: ἱκέτης δέ τοι εὔχομαι εἶναι."<br/>ὣς φάθ', ὁ δ' αὐτίκα παῦσεν ἑὸν ῥόον, ἔσχε δὲ κῦμα,<br/>πρόσθε δέ οἱ ποίησε γαλήνην, τὸν δ' ἐσάωσεν<br/>ἐς ποταμοῦ προχοάς. ὁ δ' ἄρ' ἄμφω γούνατ' ἔκαμψε<br/>χεῖράς τε στιβαράς. ἁλὶ γὰρ δέδμητο φίλον κῆρ.<br/>ᾤδεε δὲ χρόα πάντα, θάλασσα δὲ κήκιε πολλὴ<br/>ἂν στόμα τε ῥῖνάς θ': ὁ δ' ἄρ' ἄπνευστος καὶ ἄναυδος<br/>κεῖτ' ὀλιγηπελέων, κάματος δέ μιν αἰνὸς ἵκανεν.<br/>ἀλλ' ὅτε δή ῥ' ἄμπνυτο καὶ ἐς φρένα θυμὸς ἀγέρθη,<br/>καὶ τότε δὴ κρήδεμνον ἀπὸ ἕο λῦσε θεοῖο.<br/>καὶ τὸ μὲν ἐς ποταμὸν ἁλιμυρήεντα μεθῆκεν,<br/>ἂψ δ' ἔφερεν μέγα κῦμα κατὰ ῥόον, αἶψα δ' ἄρ' Ἰνὼ<br/>δέξατο χερσὶ φίλῃσιν: ὁ δ' ἐκ ποταμοῖο λιασθεὶς<br/>σχοίνῳ ὑπεκλίνθη, κύσε δὲ ζείδωρον ἄρουραν.<br/>ὀχθήσας δ' ἄρα εἶπε πρὸς ὃν μεγαλήτορα θυμόν:</rtc></ruby> <ruby><rtc lang="grc" translate="no">"ὤ μοι ἐγώ, τί πάθω; τί νύ μοι μήκιστα γένηται;<br/>εἰ μέν κ' ἐν ποταμῷ δυσκηδέα νύκτα φυλάσσω,<br/>μή μ' ἄμυδις στίβη τε κακὴ καὶ θῆλυς ἐέρση<br/>ἐξ ὀλιγηπελίης δαμάσῃ κεκαφηότα θυμόν:<br/>αὔρη δ' ἐκ ποταμοῦ ψυχρὴ πνέει ἠῶθι πρό.<br/>εἰ δέ κεν ἐς κλιτὺν ἀναβὰς καὶ δάσκιον ὕλην<br/>θάμνοις ἐν πυκινοῖσι καταδράθω, εἴ με μεθείη<br/>ῥῖγος καὶ κάματος, γλυκερὸς δέ μοι ὕπνος ἐπέλθῃ,<br/>δείδω, μὴ θήρεσσιν ἕλωρ καὶ κύρμα γένωμαι."</rtc></ruby> <ruby><rtc lang="grc" translate="no">ὣς ἄρα οἱ φρονέοντι δοάσσατο κέρδιον εἶναι:<br/>βῆ ῥ' ἴμεν εἰς ὕλην: τὴν δὲ σχεδὸν ὕδατος εὗρεν<br/>ἐν περιφαινομένῳ: δοιοὺς δ' ἄρ' ὑπήλυθε θάμνους,<br/>ἐξ ὁμόθεν πεφυῶτας: ὁ μὲν φυλίης, ὁ δ' ἐλαίης.<br/>τοὺς μὲν ἄρ' οὔτ' ἀνέμων διάη μένος ὑγρὸν ἀέντων,<br/>οὔτε ποτ' ἠέλιος φαέθων ἀκτῖσιν ἔβαλλεν,<br/>οὔτ' ὄμβρος περάασκε διαμπερές: ὣς ἄρα πυκνοὶ<br/>ἀλλήλοισιν ἔφυν ἐπαμοιβαδίς: οὓς ὑπ' Ὀδυσσεὺς<br/>δύσετ'. ἄφαρ δ' εὐνὴν ἐπαμήσατο χερσὶ φίλῃσιν<br/>εὐρεῖαν: φύλλων γὰρ ἔην χύσις ἤλιθα πολλή,<br/>ὅσσον τ' ἠὲ δύω ἠὲ τρεῖς ἄνδρας ἔρυσθαι<br/>ὥρῃ χειμερίῃ, εἰ καὶ μάλα περ χαλεπαίνοι.<br/>τὴν μὲν ἰδὼν γήθησε πολύτλας δῖος Ὀδυσσεύς,<br/>ἐν δ' ἄρα μέσσῃ λέκτο, χύσιν δ' ἐπεχεύατο φύλλων.<br/>ὡς δ' ὅτε τις δαλὸν σποδιῇ ἐνέκρυψε μελαίνῃ<br/>ἀγροῦ ἐπ' ἐσχατιῆς, ᾧ μὴ πάρα γείτονες ἄλλοι,<br/>σπέρμα πυρὸς σώζων, ἵνα μή ποθεν ἄλλοθεν αὔοι,<br/>ὣς Ὀδυσεὺς φύλλοισι καλύψατο: τῷ δ' ἄρ' Ἀθήνη<br/>ὕπνον ἐπ' ὄμμασι χεῦ', ἵνα μιν παύσειε τάχιστα<br/>δυσπονέος καμάτοιο φίλα βλέφαρ' ἀμφικαλύψας.</rtc></ruby>