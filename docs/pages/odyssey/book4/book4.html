<h2>Book 4</h2><ruby><rtc lang="grc" translate="no">οἱ δ' ἷξον κοίλην Λακεδαίμονα κητώεσσαν,<br/>πρὸς δ' ἄρα δώματ' ἔλων Μενελάου κυδαλίμοιο.<br/>τὸν δ' εὗρον δαινύντα γάμον πολλοῖσιν ἔτῃσιν<br/>υἱέος ἠδὲ θυγατρὸς ἀμύμονος ᾧ ἐνὶ οἴκῳ.<br/>τὴν μὲν Ἀχιλλῆος ῥηξήνορος υἱέι πέμπεν:<br/>ἐν Τροίῃ γὰρ πρῶτον ὑπέσχετο καὶ κατένευσε<br/>δωσέμεναι, τοῖσιν δὲ θεοὶ γάμον ἐξετέλειον.<br/>τὴν ἄρ' ὅ γ' ἔνθ' ἵπποισι καὶ ἅρμασι πέμπε νέεσθαι<br/>Μυρμιδόνων προτὶ ἄστυ περικλυτόν, οἷσιν ἄνασσεν.<br/>υἱέι δὲ Σπάρτηθεν Ἀλέκτορος ἤγετο κούρην,<br/>ὅς οἱ τηλύγετος γένετο κρατερὸς Μεγαπένθης<br/>ἐκ δούλης: Ἑλένῃ δὲ θεοὶ γόνον οὐκέτ' ἔφαινον,<br/>ἐπεὶ δὴ τὸ πρῶτον ἐγείνατο παῖδ' ἐρατεινήν,<br/>Ἑρμιόνην, ἣ εἶδος ἔχε χρυσέης Ἀφροδίτης.<br/>ὣς οἱ μὲν δαίνυντο καθ' ὑψερεφὲς μέγα δῶμα<br/>γείτονες ἠδὲ ἔται Μενελάου κυδαλίμοιο,<br/>τερπόμενοι: μετὰ δέ σφιν ἐμέλπετο θεῖος ἀοιδὸς<br/>φορμίζων, δοιὼ δὲ κυβιστητῆρε κατ' αὐτούς,<br/>μολπῆς ἐξάρχοντος, ἐδίνευον κατὰ μέσσους.</rtc></ruby> <ruby><rtc lang="grc" translate="no">τὼ δ' αὖτ' ἐν προθύροισι δόμων αὐτώ τε καὶ ἵππω,<br/>Τηλέμαχός θ' ἥρως καὶ Νέστορος ἀγλαὸς υἱός,<br/>στῆσαν: ὁ δὲ προμολὼν ἴδετο κρείων Ἐτεωνεύς,<br/>ὀτρηρὸς θεράπων Μενελάου κυδαλίμοιο,<br/>βῆ δ' ἴμεν ἀγγελέων διὰ δώματα ποιμένι λαῶν,<br/>ἀγχοῦ δ' ἱστάμενος ἔπεα πτερόεντα προσηύδα:</rtc></ruby> <ruby><rtc lang="grc" translate="no">"ξείνω δή τινε τώδε, διοτρεφὲς ὦ Μενέλαε,<br/>ἄνδρε δύω, γενεῇ δὲ Διὸς μεγάλοιο ἔικτον.<br/>ἀλλ' εἴπ', ἤ σφωιν καταλύσομεν ὠκέας ἵππους,<br/>ἦ ἄλλον πέμπωμεν ἱκανέμεν, ὅς κε φιλήσῃ."</rtc></ruby> <ruby><rtc lang="grc" translate="no">τὸν δὲ μέγ' ὀχθήσας προσέφη ξανθὸς Μενέλαος:<br/>"οὐ μὲν νήπιος ἦσθα, Βοηθοί̈δη Ἐτεωνεῦ,<br/>τὸ πρίν: ἀτὰρ μὲν νῦν γε πάϊς ὣς νήπια βάζεις.<br/>ἦ μὲν δὴ νῶι ξεινήια πολλὰ φαγόντε<br/>ἄλλων ἀνθρώπων δεῦρ' ἱκόμεθ', αἴ κέ ποθι Ζεὺς<br/>ἐξοπίσω περ παύσῃ ὀιζύος. ἀλλὰ λύ' ἵππους<br/>ξείνων, ἐς δ' αὐτοὺς προτέρω ἄγε θοινηθῆναι."</rtc></ruby> <ruby><rtc lang="grc" translate="no">ὣς φάθ', ὁ δὲ μεγάροιο διέσσυτο, κέκλετο δ' ἄλλους<br/>ὀτρηροὺς θεράποντας ἅμα σπέσθαι ἑοῖ αὐτῷ.<br/>οἱ δ' ἵππους μὲν λῦσαν ὑπὸ ζυγοῦ ἱδρώοντας,<br/>καὶ τοὺς μὲν κατέδησαν ἐφ' ἱππείῃσι κάπῃσι,<br/>πὰρ δ' ἔβαλον ζειάς, ἀνὰ δὲ κρῖ λευκὸν ἔμιξαν,<br/>ἅρματα δ' ἔκλιναν πρὸς ἐνώπια παμφανόωντα,<br/>αὐτοὺς δ' εἰσῆγον θεῖον δόμον. οἱ δὲ ἰδόντες<br/>θαύμαζον κατὰ δῶμα διοτρεφέος βασιλῆος:<br/>ὥς τε γὰρ ἠελίου αἴγλη πέλεν ἠὲ σελήνης<br/>δῶμα καθ' ὑψερεφὲς Μενελάου κυδαλίμοιο.<br/>αὐτὰρ ἐπεὶ τάρπησαν ὁρώμενοι ὀφθαλμοῖσιν,<br/>ἔς ῥ' ἀσαμίνθους βάντες ἐυξέστας λούσαντο.<br/>τοὺς δ' ἐπεὶ οὖν δμῳαὶ λοῦσαν καὶ χρῖσαν ἐλαίῳ,<br/>ἀμφὶ δ' ἄρα χλαίνας οὔλας βάλον ἠδὲ χιτῶνας,<br/>ἔς ῥα θρόνους ἕζοντο παρ' Ἀτρεί̈δην Μενέλαον.<br/>χέρνιβα δ' ἀμφίπολος προχόῳ ἐπέχευε φέρουσα<br/>καλῇ χρυσείῃ ὑπὲρ ἀργυρέοιο λέβητος,<br/>νίψασθαι: παρὰ δὲ ξεστὴν ἐτάνυσσε τράπεζαν.<br/>σῖτον δ' αἰδοίη ταμίη παρέθηκε φέρουσα,<br/>εἴδατα πόλλ' ἐπιθεῖσα, χαριζομένη παρεόντων.<br/>δαιτρὸς δὲ κρειῶν πίνακας παρέθηκεν ἀείρας<br/>παντοίων, παρὰ δέ σφι τίθει χρύσεια κύπελλα.<br/>τὼ καὶ δεικνύμενος προσέφη ξανθὸς Μενέλαος:</rtc></ruby> <ruby><rtc lang="grc" translate="no">"σίτου θ' ἅπτεσθον καὶ χαίρετον. αὐτὰρ ἔπειτα<br/>δείπνου πασσαμένω εἰρησόμεθ', οἵ τινές ἐστον<br/>ἀνδρῶν: οὐ γὰρ σφῷν γε γένος ἀπόλωλε τοκήων,<br/>ἀλλ' ἀνδρῶν γένος ἐστὲ διοτρεφέων βασιλήων<br/>σκηπτούχων, ἐπεὶ οὔ κε κακοὶ τοιούσδε τέκοιεν."</rtc></ruby> <ruby><rtc lang="grc" translate="no">ὣς φάτο, καί σφιν νῶτα βοὸς παρὰ πίονα θῆκεν<br/>ὄπτ' ἐν χερσὶν ἑλών, τά ῥά οἱ γέρα πάρθεσαν αὐτῷ.<br/>οἱ δ' ἐπ' ὀνείαθ' ἑτοῖμα προκείμενα χεῖρας ἴαλλον.<br/>αὐτὰρ ἐπεὶ πόσιος καὶ ἐδητύος ἐξ ἔρον ἕντο,<br/>δὴ τότε Τηλέμαχος προσεφώνεε Νέστορος υἱόν,<br/>ἄγχι σχὼν κεφαλήν, ἵνα μὴ πευθοίαθ' οἱ ἄλλοι:</rtc></ruby> <ruby><rtc lang="grc" translate="no">"φράζεο, Νεστορίδη, τῷ ἐμῷ κεχαρισμένε θυμῷ,<br/>χαλκοῦ τε στεροπὴν κὰδ δώματα ἠχήεντα<br/>χρυσοῦ τ' ἠλέκτρου τε καὶ ἀργύρου ἠδ' ἐλέφαντος.<br/>Ζηνός που τοιήδε γ' Ὀλυμπίου ἔνδοθεν αὐλή,<br/>ὅσσα τάδ' ἄσπετα πολλά: σέβας μ' ἔχει εἰσορόωντα."</rtc></ruby> <ruby><rtc lang="grc" translate="no">τοῦ δ' ἀγορεύοντος ξύνετο ξανθὸς Μενέλαος,<br/>καί σφεας φωνήσας ἔπεα πτερόεντα προσηύδα:</rtc></ruby> <ruby><rtc lang="grc" translate="no">"τέκνα φίλ', ἦ τοι Ζηνὶ βροτῶν οὐκ ἄν τις ἐρίζοι:<br/>ἀθάνατοι γὰρ τοῦ γε δόμοι καὶ κτήματ' ἔασιν:<br/>ἀνδρῶν δ' ἤ κέν τίς μοι ἐρίσσεται, ἠὲ καὶ οὐκί,<br/>κτήμασιν. ἦ γὰρ πολλὰ παθὼν καὶ πόλλ' ἐπαληθεὶς<br/>ἠγαγόμην ἐν νηυσὶ καὶ ὀγδοάτῳ ἔτει ἦλθον,<br/>Κύπρον Φοινίκην τε καὶ Αἰγυπτίους ἐπαληθείς,<br/>Αἰθίοπάς θ' ἱκόμην καὶ Σιδονίους καὶ Ἐρεμβοὺς<br/>καὶ Λιβύην, ἵνα τ' ἄρνες ἄφαρ κεραοὶ τελέθουσι.<br/>τρὶς γὰρ τίκτει μῆλα τελεσφόρον εἰς ἐνιαυτόν.<br/>ἔνθα μὲν οὔτε ἄναξ ἐπιδευὴς οὔτε τι ποιμὴν<br/>τυροῦ καὶ κρειῶν οὐδὲ γλυκεροῖο γάλακτος,<br/>ἀλλ' αἰεὶ παρέχουσιν ἐπηετανὸν γάλα θῆσθαι.<br/>ἧος ἐγὼ περὶ κεῖνα πολὺν βίοτον συναγείρων<br/>ἠλώμην, τῆός μοι ἀδελφεὸν ἄλλος ἔπεφνεν<br/>λάθρῃ, ἀνωιστί, δόλῳ οὐλομένης ἀλόχοιο:<br/>ὣς οὔ τοι χαίρων τοῖσδε κτεάτεσσιν ἀνάσσω.<br/>καὶ πατέρων τάδε μέλλετ' ἀκουέμεν, οἵ τινες ὑμῖν<br/>εἰσίν, ἐπεὶ μάλα πολλὰ πάθον, καὶ ἀπώλεσα οἶκον<br/>εὖ μάλα ναιετάοντα, κεχανδότα πολλὰ καὶ ἐσθλά.<br/>ὧν ὄφελον τριτάτην περ ἔχων ἐν δώμασι μοῖραν<br/>ναίειν, οἱ δ' ἄνδρες σόοι ἔμμεναι, οἳ τότ' ὄλοντο<br/>Τροίῃ ἐν εὐρείῃ ἑκὰς Ἄργεος ἱπποβότοιο.<br/>ἀλλ' ἔμπης πάντας μὲν ὀδυρόμενος καὶ ἀχεύων<br/>πολλάκις ἐν μεγάροισι καθήμενος ἡμετέροισιν<br/>ἄλλοτε μέν τε γόῳ φρένα τέρπομαι, ἄλλοτε δ' αὖτε<br/>παύομαι: αἰψηρὸς δὲ κόρος κρυεροῖο γόοιο.<br/>τῶν πάντων οὐ τόσσον ὀδύρομαι, ἀχνύμενός περ,<br/>ὡς ἑνός, ὅς τέ μοι ὕπνον ἀπεχθαίρει καὶ ἐδωδὴν<br/>μνωομένῳ, ἐπεὶ οὔ τις Ἀχαιῶν τόσσ' ἐμόγησεν,<br/>ὅσσ' Ὀδυσεὺς ἐμόγησε καὶ ἤρατο. τῷ δ' ἄρ' ἔμελλεν<br/>αὐτῷ κήδε' ἔσεσθαι, ἐμοὶ δ' ἄχος αἰὲν ἄλαστον<br/>κείνου, ὅπως δὴ δηρὸν ἀποίχεται, οὐδέ τι ἴδμεν,<br/>ζώει ὅ γ' ἦ τέθνηκεν. ὀδύρονταί νύ που αὐτὸν<br/>Λαέρτης θ' ὁ γέρων καὶ ἐχέφρων Πηνελόπεια<br/>Τηλέμαχός θ', ὃν ἔλειπε νέον γεγαῶτ' ἐνὶ οἴκῳ."</rtc></ruby> <ruby><rtc lang="grc" translate="no">ὣς φάτο, τῷ δ' ἄρα πατρὸς ὑφ' ἵμερον ὦρσε γόοιο.<br/>δάκρυ δ' ἀπὸ βλεφάρων χαμάδις βάλε πατρὸς ἀκούσας,<br/>χλαῖναν πορφυρέην ἄντ' ὀφθαλμοῖιν ἀνασχὼν<br/>ἀμφοτέρῃσιν χερσί. νόησε δέ μιν Μενέλαος,<br/>μερμήριξε δ' ἔπειτα κατὰ φρένα καὶ κατὰ θυμόν,<br/>ἠέ μιν αὐτὸν πατρὸς ἐάσειε μνησθῆναι<br/>ἦ πρῶτ' ἐξερέοιτο ἕκαστά τε πειρήσαιτο.</rtc></ruby> <ruby><rtc lang="grc" translate="no">ἧος ὁ ταῦθ' ὥρμαινε κατὰ φρένα καὶ κατὰ θυμόν,<br/>ἐκ δ' Ἑλένη θαλάμοιο θυώδεος ὑψορόφοιο<br/>ἤλυθεν Ἀρτέμιδι χρυσηλακάτῳ ἐικυῖα.<br/>τῇ δ' ἄρ' ἅμ' Ἀδρήστη κλισίην εὔτυκτον ἔθηκεν,<br/>Ἀλκίππη δὲ τάπητα φέρεν μαλακοῦ ἐρίοιο,<br/>Φυλὼ δ' ἀργύρεον τάλαρον φέρε, τόν οἱ ἔθηκεν<br/>Ἀλκάνδρη, Πολύβοιο δάμαρ, ὃς ἔναι' ἐνὶ Θήβῃς<br/>Αἰγυπτίῃς, ὅθι πλεῖστα δόμοις ἐν κτήματα κεῖται:<br/>ὃς Μενελάῳ δῶκε δύ' ἀργυρέας ἀσαμίνθους,<br/>δοιοὺς δὲ τρίποδας, δέκα δὲ χρυσοῖο τάλαντα.<br/>χωρὶς δ' αὖθ' Ἑλένῃ ἄλοχος πόρε κάλλιμα δῶρα:<br/>χρυσέην τ' ἠλακάτην τάλαρόν θ' ὑπόκυκλον ὄπασσεν<br/>ἀργύρεον, χρυσῷ δ' ἐπὶ χείλεα κεκράαντο.<br/>τόν ῥά οἱ ἀμφίπολος Φυλὼ παρέθηκε φέρουσα<br/>νήματος ἀσκητοῖο βεβυσμένον: αὐτὰρ ἐπ' αὐτῷ<br/>ἠλακάτη τετάνυστο ἰοδνεφὲς εἶρος ἔχουσα.<br/>ἕζετο δ' ἐν κλισμῷ, ὑπὸ δὲ θρῆνυς ποσὶν ἦεν.<br/>αὐτίκα δ' ἥ γ' ἐπέεσσι πόσιν ἐρέεινεν ἕκαστα:</rtc></ruby> <ruby><rtc lang="grc" translate="no">"ἴδμεν δή, Μενέλαε διοτρεφές, οἵ τινες οἵδε<br/>ἀνδρῶν εὐχετόωνται ἱκανέμεν ἡμέτερον δῶ;<br/>ψεύσομαι ἦ ἔτυμον ἐρέω; κέλεται δέ με θυμός.<br/>οὐ γάρ πώ τινά φημι ἐοικότα ὧδε ἰδέσθαι<br/>οὔτ' ἄνδρ' οὔτε γυναῖκα, σέβας μ' ἔχει εἰσορόωσαν,<br/>ὡς ὅδ' Ὀδυσσῆος μεγαλήτορος υἷι ἔοικε,<br/>Τηλεμάχῳ, τὸν ἔλειπε νέον γεγαῶτ' ἐνὶ οἴκῳ<br/>κεῖνος ἀνήρ, ὅτ' ἐμεῖο κυνώπιδος εἵνεκ' Ἀχαιοὶ<br/>ἤλθεθ' ὑπὸ Τροίην πόλεμον θρασὺν ὁρμαίνοντες."<br/>τὴν δ' ἀπαμειβόμενος προσέφη ξανθὸς Μενέλαος:<br/>"οὕτω νῦν καὶ ἐγὼ νοέω, γύναι, ὡς σὺ ἐίσκεις:<br/>κείνου γὰρ τοιοίδε πόδες τοιαίδε τε χεῖρες<br/>ὀφθαλμῶν τε βολαὶ κεφαλή τ' ἐφύπερθέ τε χαῖται.<br/>καὶ νῦν ἦ τοι ἐγὼ μεμνημένος ἀμφ' Ὀδυσῆι<br/>μυθεόμην, ὅσα κεῖνος ὀιζύσας ἐμόγησεν<br/>ἀμφ' ἐμοί, αὐτὰρ ὁ πικρὸν ὑπ' ὀφρύσι δάκρυον εἶβε,<br/>χλαῖναν πορφυρέην ἄντ' ὀφθαλμοῖιν ἀνασχών."</rtc></ruby> <ruby><rtc lang="grc" translate="no">τὸν δ' αὖ Νεστορίδης Πεισίστρατος ἀντίον ηὔδα:<br/>"Ἀτρεί̈δη Μενέλαε διοτρεφές, ὄρχαμε λαῶν,<br/>κείνου μέν τοι ὅδ' υἱὸς ἐτήτυμον, ὡς ἀγορεύεις:<br/>ἀλλὰ σαόφρων ἐστί, νεμεσσᾶται δ' ἐνὶ θυμῷ<br/>ὧδ' ἐλθὼν τὸ πρῶτον ἐπεσβολίας ἀναφαίνειν<br/>ἄντα σέθεν, τοῦ νῶι θεοῦ ὣς τερπόμεθ' αὐδῇ.<br/>αὐτὰρ ἐμὲ προέηκε Γερήνιος ἱππότα Νέστωρ<br/>τῷ ἅμα πομπὸν ἕπεσθαι: ἐέλδετο γάρ σε ἰδέσθαι,<br/>ὄφρα οἱ ἤ τι ἔπος ὑποθήσεαι ἠέ τι ἔργον.<br/>πολλὰ γὰρ ἄλγε' ἔχει πατρὸς πάϊς οἰχομένοιο<br/>ἐν μεγάροις, ᾧ μὴ ἄλλοι ἀοσσητῆρες ἔωσιν,<br/>ὡς νῦν Τηλεμάχῳ ὁ μὲν οἴχεται, οὐδέ οἱ ἄλλοι<br/>εἴσ' οἵ κεν κατὰ δῆμον ἀλάλκοιεν κακότητα."</rtc></ruby> <ruby><rtc lang="grc" translate="no">τὸν δ' ἀπαμειβόμενος προσέφη ξανθὸς Μενέλαος:<br/>"ὢ πόποι, ἦ μάλα δὴ φίλου ἀνέρος υἱὸς ἐμὸν δῶ<br/>ἵκεθ', ὃς εἵνεκ' ἐμεῖο πολέας ἐμόγησεν ἀέθλους:<br/>καί μιν ἔφην ἐλθόντα φιλησέμεν ἔξοχον ἄλλων<br/>Ἀργείων, εἰ νῶιν ὑπεὶρ ἅλα νόστον ἔδωκε<br/>νηυσὶ θοῇσι γενέσθαι Ὀλύμπιος εὐρύοπα Ζεύς.<br/>καί κέ οἱ Ἄργεϊ νάσσα πόλιν καὶ δώματ' ἔτευξα,<br/>ἐξ Ἰθάκης ἀγαγὼν σὺν κτήμασι καὶ τέκεϊ ᾧ<br/>καὶ πᾶσιν λαοῖσι, μίαν πόλιν ἐξαλαπάξας,<br/>αἳ περιναιετάουσιν, ἀνάσσονται δ' ἐμοὶ αὐτῷ.<br/>καί κε θάμ' ἐνθάδ' ἐόντες ἐμισγόμεθ': οὐδέ κεν ἡμέας<br/>ἄλλο διέκρινεν φιλέοντέ τε τερπομένω τε,<br/>πρίν γ' ὅτε δὴ θανάτοιο μέλαν νέφος ἀμφεκάλυψεν.<br/>ἀλλὰ τὰ μέν που μέλλεν ἀγάσσεσθαι θεὸς αὐτός,<br/>ὃς κεῖνον δύστηνον ἀνόστιμον οἶον ἔθηκεν."<br/>ὣς φάτο, τοῖσι δὲ πᾶσιν ὑφ' ἵμερον ὦρσε γόοιο.<br/>κλαῖε μὲν Ἀργείη Ἑλένη, Διὸς ἐκγεγαυῖα,<br/>κλαῖε δὲ Τηλέμαχός τε καὶ Ἀτρεί̈δης Μενέλαος,<br/>οὐδ' ἄρα Νέστορος υἱὸς ἀδακρύτω ἔχεν ὄσσε:<br/>μνήσατο γὰρ κατὰ θυμὸν ἀμύμονος Ἀντιλόχοιο,<br/>τόν ῥ' Ἠοῦς ἔκτεινε φαεινῆς ἀγλαὸς υἱός:<br/>τοῦ ὅ γ' ἐπιμνησθεὶς ἔπεα πτερόεντ' ἀγόρευεν:</rtc></ruby> <ruby><rtc lang="grc" translate="no">"Ἀτρεί̈δη, περὶ μέν σε βροτῶν πεπνυμένον εἶναι<br/>Νέστωρ φάσχ' ὁ γέρων, ὅτ' ἐπιμνησαίμεθα σεῖο<br/>οἷσιν ἐνὶ μεγάροισι, καὶ ἀλλήλους ἐρέοιμεν.<br/>καὶ νῦν, εἴ τί που ἔστι, πίθοιό μοι: οὐ γὰρ ἐγώ γε<br/>τέρπομ' ὀδυρόμενος μεταδόρπιος, ἀλλὰ καὶ ἠὼς<br/>ἔσσεται ἠριγένεια: νεμεσσῶμαί γε μὲν οὐδὲν<br/>κλαίειν ὅς κε θάνῃσι βροτῶν καὶ πότμον ἐπίσπῃ.<br/>τοῦτό νυ καὶ γέρας οἶον ὀιζυροῖσι βροτοῖσιν,<br/>κείρασθαί τε κόμην βαλέειν τ' ἀπὸ δάκρυ παρειῶν.<br/>καὶ γὰρ ἐμὸς τέθνηκεν ἀδελφεός, οὔ τι κάκιστος<br/>Ἀργείων: μέλλεις δὲ σὺ ἴδμεναι: οὐ γὰρ ἐγώ γε<br/>ἤντησ' οὐδὲ ἴδον: περὶ δ' ἄλλων φασὶ γενέσθαι<br/>Ἀντίλοχον, πέρι μὲν θείειν ταχὺν ἠδὲ μαχητήν."</rtc></ruby> <ruby><rtc lang="grc" translate="no">τὸν δ' ἀπαμειβόμενος προσέφη ξανθὸς Μενέλαος:<br/>"ὦ φίλ', ἐπεὶ τόσα εἶπες, ὅσ' ἂν πεπνυμένος ἀνὴρ<br/>εἴποι καὶ ῥέξειε, καὶ ὃς προγενέστερος εἴη:<br/>τοίου γὰρ καὶ πατρός, ὃ καὶ πεπνυμένα βάζεις,<br/>ῥεῖα δ' ἀρίγνωτος γόνος ἀνέρος ᾧ τε Κρονίων<br/>ὄλβον ἐπικλώσῃ γαμέοντί τε γεινομένῳ τε,<br/>ὡς νῦν Νέστορι δῶκε διαμπερὲς ἤματα πάντα<br/>αὐτὸν μὲν λιπαρῶς γηρασκέμεν ἐν μεγάροισιν,<br/>υἱέας αὖ πινυτούς τε καὶ ἔγχεσιν εἶναι ἀρίστους.<br/>ἡμεῖς δὲ κλαυθμὸν μὲν ἐάσομεν, ὃς πρὶν ἐτύχθη,<br/>δόρπου δ' ἐξαῦτις μνησώμεθα, χερσὶ δ' ἐφ' ὕδωρ<br/>χευάντων. μῦθοι δὲ καὶ ἠῶθέν περ ἔσονται<br/>Τηλεμάχῳ καὶ ἐμοὶ διαειπέμεν ἀλλήλοισιν."</rtc></ruby> <ruby><rtc lang="grc" translate="no">ὣς ἔφατ', Ἀσφαλίων δ' ἄρ ὕδωρ ἐπὶ χεῖρας ἔχευεν,<br/>ὀτρηρὸς θεράπων Μενελάου κυδαλίμοιο.<br/>οἱ δ' ἐπ' ὀνείαθ' ἑτοῖμα προκείμενα χεῖρας ἴαλλον.</rtc></ruby> <ruby><rtc lang="grc" translate="no">ἔνθ' αὖτ' ἄλλ' ἐνόησ' Ἑλένη Διὸς ἐκγεγαυῖα:<br/>αὐτίκ' ἄρ' εἰς οἶνον βάλε φάρμακον, ἔνθεν ἔπινον,<br/>νηπενθές τ' ἄχολόν τε, κακῶν ἐπίληθον ἁπάντων.<br/>ὃς τὸ καταβρόξειεν, ἐπὴν κρητῆρι μιγείη,<br/>οὔ κεν ἐφημέριός γε βάλοι κατὰ δάκρυ παρειῶν,<br/>οὐδ' εἴ οἱ κατατεθναίη μήτηρ τε πατήρ τε,<br/>οὐδ' εἴ οἱ προπάροιθεν ἀδελφεὸν ἢ φίλον υἱὸν<br/>χαλκῷ δηιόῳεν, ὁ δ' ὀφθαλμοῖσιν ὁρῷτο.<br/>τοῖα Διὸς θυγάτηρ ἔχε φάρμακα μητιόεντα,<br/>ἐσθλά, τά οἱ Πολύδαμνα πόρεν, Θῶνος παράκοιτις<br/>Αἰγυπτίη, τῇ πλεῖστα φέρει ζείδωρος ἄρουρα<br/>φάρμακα, πολλὰ μὲν ἐσθλὰ μεμιγμένα πολλὰ δὲ λυγρά:<br/>ἰητρὸς δὲ ἕκαστος ἐπιστάμενος περὶ πάντων<br/>ἀνθρώπων: ἦ γὰρ Παιήονός εἰσι γενέθλης.<br/>αὐτὰρ ἐπεί ῥ' ἐνέηκε κέλευσέ τε οἰνοχοῆσαι,<br/>ἐξαῦτις μύθοισιν ἀμειβομένη προσέειπεν:</rtc></ruby> <ruby><rtc lang="grc" translate="no">"Ἀτρεί̈δη Μενέλαε διοτρεφὲς ἠδὲ καὶ οἵδε<br/>ἀνδρῶν ἐσθλῶν παῖδες: ἀτὰρ θεὸς ἄλλοτε ἄλλῳ<br/>Ζεὺς ἀγαθόν τε κακόν τε διδοῖ: δύναται γὰρ ἅπαντα:<br/>ἦ τοι νῦν δαίνυσθε καθήμενοι ἐν μεγάροισι<br/>καὶ μύθοις τέρπεσθε: ἐοικότα γὰρ καταλέξω.<br/>πάντα μὲν οὐκ ἂν ἐγὼ μυθήσομαι οὐδ' ὀνομήνω,<br/>ὅσσοι Ὀδυσσῆος ταλασίφρονός εἰσιν ἄεθλοι:<br/>ἀλλ' οἷον τόδ' ἔρεξε καὶ ἔτλη καρτερὸς ἀνὴρ<br/>δήμῳ ἔνι Τρώων, ὅθι πάσχετε πήματ' Ἀχαιοί.<br/>αὐτόν μιν πληγῇσιν ἀεικελίῃσι δαμάσσας,<br/>σπεῖρα κάκ' ἀμφ' ὤμοισι βαλών, οἰκῆι ἐοικώς,<br/>ἀνδρῶν δυσμενέων κατέδυ πόλιν εὐρυάγυιαν:<br/>ἄλλῳ δ' αὐτὸν φωτὶ κατακρύπτων ἤισκε,<br/>δέκτῃ, ὃς οὐδὲν τοῖος ἔην ἐπὶ νηυσὶν Ἀχαιῶν.<br/>τῷ ἴκελος κατέδυ Τρώων πόλιν, οἱ δ' ἀβάκησαν<br/>πάντες: ἐγὼ δέ μιν οἴη ἀνέγνων τοῖον ἐόντα,<br/>καί μιν ἀνηρώτων: ὁ δὲ κερδοσύνῃ ἀλέεινεν.<br/>ἀλλ' ὅτε δή μιν ἐγὼ λόεον καὶ χρῖον ἐλαίῳ,<br/>ἀμφὶ δὲ εἵματα ἕσσα καὶ ὤμοσα καρτερὸν ὅρκον<br/>μὴ μὲν πρὶν Ὀδυσῆα μετὰ Τρώεσσ' ἀναφῆναι,<br/>πρίν γε τὸν ἐς νῆάς τε θοὰς κλισίας τ' ἀφικέσθαι,<br/>καὶ τότε δή μοι πάντα νόον κατέλεξεν Ἀχαιῶν.<br/>πολλοὺς δὲ Τρώων κτείνας ταναήκεϊ χαλκῷ<br/>ἦλθε μετ' Ἀργείους, κατὰ δὲ φρόνιν ἤγαγε πολλήν.<br/>ἔνθ' ἄλλαι Τρῳαὶ λίγ' ἐκώκυον: αὐτὰρ ἐμὸν κῆρ<br/>χαῖρ', ἐπεὶ ἤδη μοι κραδίη τέτραπτο νέεσθαι<br/>ἂψ οἶκόνδ', ἄτην δὲ μετέστενον, ἣν Ἀφροδίτη<br/>δῶχ', ὅτε μ' ἤγαγε κεῖσε φίλης ἀπὸ πατρίδος αἴης,<br/>παῖδά τ' ἐμὴν νοσφισσαμένην θάλαμόν τε πόσιν τε<br/>οὔ τευ δευόμενον, οὔτ' ἂρ φρένας οὔτε τι εἶδος."</rtc></ruby> <ruby><rtc lang="grc" translate="no">τὴν δ' ἀπαμειβόμενος προσέφη ξανθὸς Μενέλαος:<br/>"ναὶ δὴ ταῦτά γε πάντα, γύναι, κατὰ μοῖραν ἔειπες.<br/>ἤδη μὲν πολέων ἐδάην βουλήν τε νόον τε<br/>ἀνδρῶν ἡρώων, πολλὴν δ' ἐπελήλυθα γαῖαν:<br/>ἀλλ' οὔ πω τοιοῦτον ἐγὼν ἴδον ὀφθαλμοῖσιν,<br/>οἷν Ὀδυσσῆος ταλασίφρονος ἔσκε φίλον κῆρ.<br/>οἷον καὶ τόδ' ἔρεξε καὶ ἔτλη καρτερὸς ἀνὴρ<br/>ἵππῳ ἔνι ξεστῷ, ἵν' ἐνήμεθα πάντες ἄριστοι<br/>Ἀργείων Τρώεσσι φόνον καὶ κῆρα φέροντες.<br/>ἦλθες ἔπειτα σὺ κεῖσε: κελευσέμεναι δέ σ' ἔμελλε<br/>δαίμων, ὃς Τρώεσσιν ἐβούλετο κῦδος ὀρέξαι:<br/>καί τοι Δηί̈φοβος θεοείκελος ἕσπετ' ἰούσῃ.<br/>τρὶς δὲ περίστειξας κοῖλον λόχον ἀμφαφόωσα,<br/>ἐκ δ' ὀνομακλήδην Δαναῶν ὀνόμαζες ἀρίστους,<br/>πάντων Ἀργείων φωνὴν ἴσκουσ' ἀλόχοισιν.<br/>αὐτὰρ ἐγὼ καὶ Τυδεί̈δης καὶ δῖος Ὀδυσσεὺς<br/>ἥμενοι ἐν μέσσοισιν ἀκούσαμεν ὡς ἐβόησας.<br/>νῶι μὲν ἀμφοτέρω μενεήναμεν ὁρμηθέντε<br/>ἢ ἐξελθέμεναι, ἢ ἔνδοθεν αἶψ' ὑπακοῦσαι:<br/>ἀλλ' Ὀδυσεὺς κατέρυκε καὶ ἔσχεθεν ἱεμένω περ.<br/>ἔνθ' ἄλλοι μὲν πάντες ἀκὴν ἔσαν υἷες Ἀχαιῶν,<br/>Ἄντικλος δὲ σέ γ' οἶος ἀμείψασθαι ἐπέεσσιν<br/>ἤθελεν. ἀλλ' Ὀδυσεὺς ἐπὶ μάστακα χερσὶ πίεζεν<br/>νωλεμέως κρατερῇσι, σάωσε δὲ πάντας Ἀχαιούς:<br/>τόφρα δ' ἔχ', ὄφρα σε νόσφιν ἀπήγαγε Παλλὰς Ἀθήνη."</rtc></ruby> <ruby><rtc lang="grc" translate="no">τὸν δ' αὖ Τηλέμαχος πεπνυμένος ἀντίον ηὔδα:<br/>"Ἀτρεί̈δη Μενέλαε διοτρεφές, ὄρχαμε λαῶν,<br/>ἄλγιον: οὐ γάρ οἵ τι τάδ' ἤρκεσε λυγρὸν ὄλεθρον,<br/>οὐδ' εἴ οἱ κραδίη γε σιδηρέη ἔνδοθεν ἦεν.<br/>ἀλλ' ἄγετ' εἰς εὐνὴν τράπεθ' ἡμέας, ὄφρα καὶ ἤδη<br/>ὕπνῳ ὕπο γλυκερῷ ταρπώμεθα κοιμηθέντες."</rtc></ruby> <ruby><rtc lang="grc" translate="no">ὣς ἔφατ', Ἀργείη δ' Ἑλένη δμῳῇσι κέλευσεν<br/>δέμνι' ὑπ' αἰθούσῃ θέμεναι καὶ ῥήγεα καλὰ<br/>πορφύρε' ἐμβαλέειν στορέσαι τ' ἐφύπερθε τάπητας,<br/>χλαίνας τ' ἐνθέμεναι οὔλας καθύπερθεν ἕσασθαι.<br/>αἱ δ' ἴσαν ἐκ μεγάροιο δάος μετὰ χερσὶν ἔχουσαι,<br/>δέμνια δὲ στόρεσαν: ἐκ δὲ ξείνους ἄγε κῆρυξ.<br/>οἱ μὲν ἄρ' ἐν προδόμῳ δόμου αὐτόθι κοιμήσαντο,<br/>Τηλέμαχός θ' ἥρως καὶ Νέστορος ἀγλαὸς υἱός:<br/>Ἀτρεί̈δης δὲ καθεῦδε μυχῷ δόμου ὑψηλοῖο,<br/>πὰρ δ' Ἑλένη τανύπεπλος ἐλέξατο, δῖα γυναικῶν.</rtc></ruby> <ruby><rtc lang="grc" translate="no">ἦμος δ' ἠριγένεια φάνη ῥοδοδάκτυλος Ἠώς,<br/>ὤρνυτ' ἄρ' ἐξ εὐνῆφι βοὴν ἀγαθὸς Μενέλαος<br/>εἵματα ἑσσάμενος, περὶ δὲ ξίφος ὀξὺ θέτ' ὤμῳ,<br/>ποσσὶ δ' ὑπὸ λιπαροῖσιν ἐδήσατο καλὰ πέδιλα,<br/>βῆ δ' ἴμεν ἐκ θαλάμοιο θεῷ ἐναλίγκιος ἄντην,<br/>Τηλεμάχῳ δὲ παρῖζεν, ἔπος τ' ἔφατ' ἔκ τ' ὀνόμαζεν:</rtc></ruby> <ruby><rtc lang="grc" translate="no">"τίπτε δέ σε χρειὼ δεῦρ' ἤγαγε, Τηλέμαχ' ἥρως,<br/>ἐς Λακεδαίμονα δῖαν, ἐπ' εὐρέα νῶτα θαλάσσης;<br/>δήμιον ἦ ἴδιον; τόδε μοι νημερτὲς ἐνίσπες."</rtc></ruby> <ruby><rtc lang="grc" translate="no">τὸν δ' αὖ Τηλέμαχος πεπνυμένος ἀντίον ηὔδα:<br/>"Ἀτρεί̈δη Μενέλαε διοτρεφές, ὄρχαμε λαῶν,<br/>ἤλυθον, εἴ τινά μοι κληηδόνα πατρὸς ἐνίσποις.<br/>ἐσθίεταί μοι οἶκος, ὄλωλε δὲ πίονα ἔργα,<br/>δυσμενέων δ' ἀνδρῶν πλεῖος δόμος, οἵ τέ μοι αἰεὶ<br/>μῆλ' ἁδινὰ σφάζουσι καὶ εἰλίποδας ἕλικας βοῦς,<br/>μητρὸς ἐμῆς μνηστῆρες ὑπέρβιον ὕβριν ἔχοντες.<br/>τοὔνεκα νῦν τὰ σὰ γούναθ' ἱκάνομαι, αἴ κ' ἐθέλῃσθα<br/>κείνου λυγρὸν ὄλεθρον ἐνισπεῖν, εἴ που ὄπωπας<br/>ὀφθαλμοῖσι τεοῖσιν ἢ ἄλλου μῦθον ἄκουσας<br/>πλαζομένου: περὶ γάρ μιν ὀιζυρὸν τέκε μήτηρ.<br/>μηδέ τί μ' αἰδόμενος μειλίσσεο μηδ' ἐλεαίρων,<br/>ἀλλ' εὖ μοι κατάλεξον ὅπως ἤντησας ὀπωπῆς.<br/>λίσσομαι, εἴ ποτέ τοί τι πατὴρ ἐμός, ἐσθλὸς Ὀδυσσεὺς<br/>ἢ ἔπος ἠέ τι ἔργον ὑποστὰς ἐξετέλεσσε<br/>δήμῳ ἔνι Τρώων, ὅθι πάσχετε πήματ' Ἀχαιοί,<br/>τῶν νῦν μοι μνῆσαι, καί μοι νημερτὲς ἐνίσπες."</rtc></ruby> <ruby><rtc lang="grc" translate="no">τὸν δὲ μέγ' ὀχθήσας προσέθη ξανθὸς Μενέλαος:<br/>"ὢ πόποι, ἦ μάλα δὴ κρατερόφρονος ἀνδρὸς ἐν εὐνῇ<br/>ἤθελον εὐνηθῆναι ἀνάλκιδες αὐτοὶ ἐόντες.<br/>ὡς δ' ὁπότ' ἐν ξυλόχῳ ἔλαφος κρατεροῖο λέοντος<br/>νεβροὺς κοιμήσασα νεηγενέας γαλαθηνοὺς<br/>κνημοὺς ἐξερέῃσι καὶ ἄγκεα ποιήεντα<br/>βοσκομένη, ὁ δ' ἔπειτα ἑὴν εἰσήλυθεν εὐνήν,<br/>ἀμφοτέροισι δὲ τοῖσιν ἀεικέα πότμον ἐφῆκεν,<br/>ὣς Ὀδυσεὺς κείνοισιν ἀεικέα πότμον ἐφήσει.<br/>αἲ γάρ, Ζεῦ τε πάτερ καὶ Ἀθηναίη καὶ Ἄπολλον,<br/>τοῖος ἐών, οἷός ποτ' ἐυκτιμένῃ ἐνὶ Λέσβῳ<br/>ἐξ ἔριδος Φιλομηλεί̈δῃ ἐπάλαισεν ἀναστάς,<br/>κὰδ δ' ἔβαλε κρατερῶς, κεχάροντο δὲ πάντες Ἀχαιοί,<br/>τοῖος ἐὼν μνηστῆρσιν ὁμιλήσειεν Ὀδυσσεύς:<br/>πάντες κ' ὠκύμοροί τε γενοίατο πικρόγαμοί τε.<br/>ταῦτα δ' ἅ μ' εἰρωτᾷς καὶ λίσσεαι, οὐκ ἂν ἐγώ γε<br/>ἄλλα παρὲξ εἴποιμι παρακλιδόν, οὐδ' ἀπατήσω,<br/>ἀλλὰ τὰ μέν μοι ἔειπε γέρων ἅλιος νημερτής,<br/>τῶν οὐδέν τοι ἐγὼ κρύψω ἔπος οὐδ' ἐπικεύσω.</rtc></ruby> <ruby><rtc lang="grc" translate="no">"Αἰγύπτῳ μ' ἔτι δεῦρο θεοὶ μεμαῶτα νέεσθαι<br/>ἔσχον, ἐπεὶ οὔ σφιν ἔρεξα τεληέσσας ἑκατόμβας.<br/>οἱ δ' αἰεὶ βούλοντο θεοὶ μεμνῆσθαι ἐφετμέων.<br/>νῆσος ἔπειτά τις ἔστι πολυκλύστῳ ἐνὶ πόντῳ<br/>Αἰγύπτου προπάροιθε, Φάρον δέ ἑ κικλήσκουσι,<br/>τόσσον ἄνευθ' ὅσσον τε πανημερίη γλαφυρὴ νηῦς<br/>ἤνυσεν, ᾗ λιγὺς οὖρος ἐπιπνείῃσιν ὄπισθεν:<br/>ἐν δὲ λιμὴν ἐύορμος, ὅθεν τ' ἀπὸ νῆας ἐίσας<br/>ἐς πόντον βάλλουσιν, ἀφυσσάμενοι μέλαν ὕδωρ.<br/>ἔνθα μ' ἐείκοσιν ἤματ' ἔχον θεοί, οὐδέ ποτ' οὖροι<br/>πνείοντες φαίνονθ' ἁλιαέες, οἵ ῥά τε νηῶν<br/>πομπῆες γίγνονται ἐπ' εὐρέα νῶτα θαλάσσης.<br/>καί νύ κεν ἤια πάντα κατέφθιτο καὶ μένε' ἀνδρῶν,<br/>εἰ μή τίς με θεῶν ὀλοφύρατο καί μ' ἐσάωσε,<br/>Πρωτέος ἰφθίμου θυγάτηρ ἁλίοιο γέροντος,<br/>Εἰδοθέη: τῇ γάρ ῥα μάλιστά γε θυμὸν ὄρινα.<br/>ἥ μ' οἴῳ ἔρροντι συνήντετο νόσφιν ἑταίρων:<br/>αἰεὶ γὰρ περὶ νῆσον ἀλώμενοι ἰχθυάασκον<br/>γναμπτοῖς ἀγκίστροισιν, ἔτειρε δὲ γαστέρα λιμός.<br/>ἡ δέ μευ ἄγχι στᾶσα ἔπος φάτο φώνησέν τε:</rtc></ruby> <ruby><rtc lang="grc" translate="no">"'νήπιός εἰς, ὦ ξεῖνε, λίην τόσον ἠδὲ χαλίφρων,<br/>ἦε ἑκὼν μεθίεις καὶ τέρπεαι ἄλγεα πάσχων;<br/>ὡς δὴ δήθ' ἐνὶ νήσῳ ἐρύκεαι, οὐδέ τι τέκμωρ<br/>εὑρέμεναι δύνασαι, μινύθει δέ τοι ἦτορ ἑταίρων.'"</rtc></ruby> <ruby><rtc lang="grc" translate="no">"ὣς ἔφατ', αὐτὰρ ἐγώ μιν ἀμειβόμενος προσέειπον:<br/>'ἐκ μέν τοι ἐρέω, ἥ τις σύ πέρ ἐσσι θεάων,<br/>ὡς ἐγὼ οὔ τι ἑκὼν κατερύκομαι, ἀλλά νυ μέλλω<br/>ἀθανάτους ἀλιτέσθαι, οἳ οὐρανὸν εὐρὺν ἔχουσιν.<br/>ἀλλὰ σύ πέρ μοι εἰπέ, θεοὶ δέ τε πάντα ἴσασιν,<br/>ὅς τίς μ' ἀθανάτων πεδάᾳ καὶ ἔδησε κελεύθου,<br/>νόστον θ', ὡς ἐπὶ πόντον ἐλεύσομαι ἰχθυόεντα.'</rtc></ruby> <ruby><rtc lang="grc" translate="no">"ὣς ἐφάμην, ἡ δ' αὐτίκ' ἀμείβετο δῖα θεάων:<br/>'τοιγὰρ ἐγώ τοι, ξεῖνε, μάλ' ἀτρεκέως ἀγορεύσω.<br/>πωλεῖταί τις δεῦρο γέρων ἅλιος νημερτὴς<br/>ἀθάνατος Πρωτεὺς Αἰγύπτιος, ὅς τε θαλάσσης<br/>πάσης βένθεα οἶδε, Ποσειδάωνος ὑποδμώς:<br/>τὸν δέ τ' ἐμόν φασιν πατέρ' ἔμμεναι ἠδὲ τεκέσθαι.<br/>τόν γ' εἴ πως σὺ δύναιο λοχησάμενος λελαβέσθαι,<br/>ὅς κέν τοι εἴπῃσιν ὁδὸν καὶ μέτρα κελεύθου<br/>νόστον θ', ὡς ἐπὶ πόντον ἐλεύσεαι ἰχθυόεντα.<br/>καὶ δέ κέ τοι εἴπῃσι, διοτρεφές, αἴ κ' ἐθέλῃσθα,<br/>ὅττι τοι ἐν μεγάροισι κακόν τ' ἀγαθόν τε τέτυκται<br/>οἰχομένοιο σέθεν δολιχὴν ὁδὸν ἀργαλέην τε.'</rtc></ruby> <ruby><rtc lang="grc" translate="no">"ὣς ἔφατ', αὐτὰρ ἐγώ μιν ἀμειβόμενος προσέειπον:<br/>'αὐτὴ νῦν φράζευ σὺ λόχον θείοιο γέροντος,<br/>μή πώς με προϊδὼν ἠὲ προδαεὶς ἀλέηται:<br/>ἀργαλέος γάρ τ' ἐστὶ θεὸς βροτῷ ἀνδρὶ δαμῆναι.'<br/>"ὣς ἐφάμην, ἡ δ' αὐτίκ' ἀμείβετο δῖα θεάων:<br/>'τοιγὰρ ἐγώ τοι, ξεῖνε, μάλ' ἀτρεκέως ἀγορεύσω.<br/>ἦμος δ' ἠέλιος μέσον οὐρανὸν ἀμφιβεβήκῃ,<br/>τῆμος ἄρ' ἐξ ἁλὸς εἶσι γέρων ἅλιος νημερτὴς<br/>πνοιῇ ὕπο Ζεφύροιο μελαίνῃ φρικὶ καλυφθείς,<br/>ἐκ δ' ἐλθὼν κοιμᾶται ὑπὸ σπέσσι γλαφυροῖσιν:<br/>ἀμφὶ δέ μιν φῶκαι νέποδες καλῆς ἁλοσύδνης<br/>ἁθρόαι εὕδουσιν, πολιῆς ἁλὸς ἐξαναδῦσαι,<br/>πικρὸν ἀποπνείουσαι ἁλὸς πολυβενθέος ὀδμήν.<br/>ἔνθα σ' ἐγὼν ἀγαγοῦσα ἅμ' ἠοῖ φαινομένηφιν<br/>εὐνάσω ἑξείης: σὺ δ' ἐὺ κρίνασθαι ἑταίρους<br/>τρεῖς, οἵ τοι παρὰ νηυσὶν ἐυσσέλμοισιν ἄριστοι.<br/>πάντα δέ τοι ἐρέω ὀλοφώια τοῖο γέροντος.<br/>φώκας μέν τοι πρῶτον ἀριθμήσει καὶ ἔπεισιν:<br/>αὐτὰρ ἐπὴν πάσας πεμπάσσεται ἠδὲ ἴδηται,<br/>λέξεται ἐν μέσσῃσι νομεὺς ὣς πώεσι μήλων.<br/>τὸν μὲν ἐπὴν δὴ πρῶτα κατευνηθέντα ἴδησθε,<br/>καὶ τότ' ἔπειθ' ὑμῖν μελέτω κάρτος τε βίη τε,<br/>αὖθι δ' ἔχειν μεμαῶτα καὶ ἐσσύμενόν περ ἀλύξαι.<br/>πάντα δὲ γιγνόμενος πειρήσεται, ὅσσ' ἐπὶ γαῖαν<br/>ἑρπετὰ γίγνονται, καὶ ὕδωρ καὶ θεσπιδαὲς πῦρ:<br/>ὑμεῖς δ' ἀστεμφέως ἐχέμεν μᾶλλόν τε πιέζειν.<br/>ἀλλ' ὅτε κεν δή σ' αὐτὸς ἀνείρηται ἐπέεσσι,<br/>τοῖος ἐὼν οἷόν κε κατευνηθέντα ἴδησθε,<br/>καὶ τότε δὴ σχέσθαι τε βίης λῦσαί τε γέροντα,<br/>ἥρως, εἴρεσθαι δέ, θεῶν ὅς τίς σε χαλέπτει,<br/>νόστον θ', ὡς ἐπὶ πόντον ἐλεύσεαι ἰχθυόεντα.'<br/>"ὣς εἰποῦσ' ὑπὸ πόντον ἐδύσετο κυμαίνοντα.<br/>αὐτὰρ ἐγὼν ἐπὶ νῆας, ὅθ' ἕστασαν ἐν ψαμάθοισιν,<br/>ἤια: πολλὰ δέ μοι κραδίη πόρφυρε κιόντι.<br/>αὐτὰρ ἐπεί ῥ' ἐπὶ νῆα κατήλυθον ἠδὲ θάλασσαν,<br/>δόρπον θ' ὁπλισάμεσθ', ἐπί τ' ἤλυθεν ἀμβροσίη νύξ:<br/>δὴ τότε κοιμήθημεν ἐπὶ ῥηγμῖνι θαλάσσης.<br/>ἦμος δ' ἠριγένεια φάνη ῥοδοδάκτυλος Ἠώς,<br/>καὶ τότε δὴ παρὰ θῖνα θαλάσσης εὐρυπόροιο<br/>ἤια πολλὰ θεοὺς γουνούμενος: αὐτὰρ ἑταίρους<br/>τρεῖς ἄγον, οἷσι μάλιστα πεποίθεα πᾶσαν ἐπ' ἰθύν.</rtc></ruby> <ruby><rtc lang="grc" translate="no">"τόφρα δ' ἄρ' ἥ γ' ὑποδῦσα θαλάσσης εὐρέα κόλπον<br/>τέσσαρα φωκάων ἐκ πόντου δέρματ' ἔνεικε:<br/>πάντα δ' ἔσαν νεόδαρτα: δόλον δ' ἐπεμήδετο πατρί.<br/>εὐνὰς δ' ἐν ψαμάθοισι διαγλάψασ' ἁλίῃσιν<br/>ἧστο μένουσ': ἡμεῖς δὲ μάλα σχεδὸν ἤλθομεν αὐτῆς:<br/>ἑξείης δ' εὔνησε, βάλεν δ' ἐπὶ δέρμα ἑκάστῳ.<br/>ἔνθα κεν αἰνότατος λόχος ἔπλετο: τεῖρε γὰρ αἰνῶς<br/>φωκάων ἁλιοτρεφέων ὀλοώτατος ὀδμή:<br/>τίς γάρ κ' εἰναλίῳ παρὰ κήτεϊ κοιμηθείη;<br/>ἀλλ' αὐτὴ ἐσάωσε καὶ ἐφράσατο μέγ' ὄνειαρ:<br/>ἀμβροσίην ὑπὸ ῥῖνα ἑκάστῳ θῆκε φέρουσα<br/>ἡδὺ μάλα πνείουσαν, ὄλεσσε δὲ κήτεος ὀδμήν.<br/>πᾶσαν δ' ἠοίην μένομεν τετληότι θυμῷ:<br/>φῶκαι δ' ἐξ ἁλὸς ἦλθον ἀολλέες. αἱ μὲν ἔπειτα<br/>ἑξῆς εὐνάζοντο παρὰ ῥηγμῖνι θαλάσσης:<br/>ἔνδιος δ' ὁ γέρων ἦλθ' ἐξ ἁλός, εὗρε δὲ φώκας<br/>ζατρεφέας, πάσας δ' ἄρ' ἐπῴχετο, λέκτο δ' ἀριθμόν:<br/>ἐν δ' ἡμέας πρώτους λέγε κήτεσιν, οὐδέ τι θυμῷ<br/>ὠί̈σθη δόλον εἶναι: ἔπειτα δὲ λέκτο καὶ αὐτός.<br/>ἡμεῖς δὲ ἰάχοντες ἐπεσσύμεθ', ἀμφὶ δὲ χεῖρας<br/>βάλλομεν: οὐδ' ὁ γέρων δολίης ἐπελήθετο τέχνης,<br/>ἀλλ' ἦ τοι πρώτιστα λέων γένετ' ἠυγένειος,<br/>αὐτὰρ ἔπειτα δράκων καὶ πάρδαλις ἠδὲ μέγας σῦς:<br/>γίγνετο δ' ὑγρὸν ὕδωρ καὶ δένδρεον ὑψιπέτηλον:<br/>ἡμεῖς δ' ἀστεμφέως ἔχομεν τετληότι θυμῷ.<br/>ἀλλ' ὅτε δή ῥ' ἀνίαζ' ὁ γέρων ὀλοφώια εἰδώς,<br/>καὶ τότε δή μ' ἐπέεσσιν ἀνειρόμενος προσέειπε:</rtc></ruby> <ruby><rtc lang="grc" translate="no">"'τίς νύ τοι, Ἀτρέος υἱέ, θεῶν συμφράσσατο βουλάς,<br/>ὄφρα μ' ἕλοις ἀέκοντα λοχησάμενος; τέο σε χρή;'</rtc></ruby> <ruby><rtc lang="grc" translate="no">"ὣς ἔφατ', αὐτὰρ ἐγώ μιν ἀμειβόμενος προσέειπον:<br/>'οἶσθα, γέρον, τί με ταῦτα παρατροπέων ἐρεείνεις;<br/>ὡς δὴ δήθ' ἐνὶ νήσῳ ἐρύκομαι, οὐδέ τι τέκμωρ<br/>εὑρέμεναι δύναμαι, μινύθει δέ μοι ἔνδοθεν ἦτορ.<br/>ἀλλὰ σύ πέρ μοι εἰπέ, θεοὶ δέ τε πάντα ἴσασιν,<br/>ὅς τίς μ' ἀθανάτων πεδάᾳ καὶ ἔδησε κελεύθου,<br/>νόστον θ', ὡς ἐπὶ πόντον ἐλεύσομαι ἰχθυόεντα.'</rtc></ruby> <ruby><rtc lang="grc" translate="no">"ὣς ἐφάμην, ὁ δέ μ' αὐτίκ' ἀμειβόμενος προσέειπεν:<br/>'ἀλλὰ μάλ' ὤφελλες Διί τ' ἄλλοισίν τε θεοῖσι<br/>ῥέξας ἱερὰ κάλ' ἀναβαινέμεν, ὄφρα τάχιστα<br/>σὴν ἐς πατρίδ' ἵκοιο πλέων ἐπὶ οἴνοπα πόντον.<br/>οὐ γάρ τοι πρὶν μοῖρα φίλους τ' ἰδέειν καὶ ἱκέσθαι<br/>οἶκον ἐυκτίμενον καὶ σὴν ἐς πατρίδα γαῖαν,<br/>πρίν γ' ὅτ' ἂν Αἰγύπτοιο, διιπετέος ποταμοῖο,<br/>αὖτις ὕδωρ ἔλθῃς ῥέξῃς θ' ἱερὰς ἑκατόμβας<br/>ἀθανάτοισι θεοῖσι, τοὶ οὐρανὸν εὐρὺν ἔχουσι:<br/>καὶ τότε τοι δώσουσιν ὁδὸν θεοί, ἣν σὺ μενοινᾷς.'<br/>"ὣς ἔφατ', αὐτὰρ ἐμοί γε κατεκλάσθη φίλον ἦτορ,<br/>οὕνεκά μ' αὖτις ἄνωγεν ἐπ' ἠεροειδέα πόντον<br/>Αἴγυπτόνδ' ἰέναι, δολιχὴν ὁδὸν ἀργαλέην τε.<br/>ἀλλὰ καὶ ὣς μύθοισιν ἀμειβόμενος προσέειπον:</rtc></ruby> <ruby><rtc lang="grc" translate="no">"'ταῦτα μὲν οὕτω δὴ τελέω, γέρον, ὡς σὺ κελεύεις.<br/>ἀλλ' ἄγε μοι τόδε εἰπὲ καὶ ἀτρεκέως κατάλεξον,<br/>ἢ πάντες σὺν νηυσὶν ἀπήμονες ἦλθον Ἀχαιοί,<br/>οὓς Νέστωρ καὶ ἐγὼ λίπομεν Τροίηθεν ἰόντες,<br/>ἦέ τις ὤλετ' ὀλέθρῳ ἀδευκέι ἧς ἐπὶ νηὸς<br/>ἠὲ φίλων ἐν χερσίν, ἐπεὶ πόλεμον τολύπευσεν'.</rtc></ruby> <ruby><rtc lang="grc" translate="no">"ὣς ἐφάμην, ὁ δέ μ' αὐτίκ' ἀμειβόμενος προσέειπεν:<br/>Ἀτρεί̈δη, τί με ταῦτα διείρεαι; οὐδέ τί σε χρὴ<br/>ἴδμεναι, οὐδὲ δαῆναι ἐμὸν νόον: οὐδέ σέ φημι<br/>δὴν ἄκλαυτον ἔσεσθαι, ἐπὴν ἐὺ πάντα πύθηαι.<br/>πολλοὶ μὲν γὰρ τῶν γε δάμεν, πολλοὶ δὲ λίποντο:<br/>ἀρχοὶ δ' αὖ δύο μοῦνοι Ἀχαιῶν χαλκοχιτώνων<br/>ἐν νόστῳ ἀπόλοντο: μάχῃ δέ τε καὶ σὺ παρῆσθα.<br/>εἷς δ' ἔτι που ζωὸς κατερύκεται εὐρέι πόντῳ.</rtc></ruby> <ruby><rtc lang="grc" translate="no">"Αἴας μὲν μετὰ νηυσὶ δάμη δολιχηρέτμοισι.<br/>Γυρῇσίν μιν πρῶτα Ποσειδάων ἐπέλασσεν<br/>πέτρῃσιν μεγάλῃσι καὶ ἐξεσάωσε θαλάσσης:<br/>καί νύ κεν ἔκφυγε κῆρα καὶ ἐχθόμενός περ Ἀθήνῃ,<br/>εἰ μὴ ὑπερφίαλον ἔπος ἔκβαλε καὶ μέγ' ἀάσθη:<br/>φῆ ῥ' ἀέκητι θεῶν φυγέειν μέγα λαῖτμα θαλάσσης.<br/>τοῦ δὲ Ποσειδάων μεγάλ' ἔκλυεν αὐδήσαντος:<br/>αὐτίκ' ἔπειτα τρίαιναν ἑλὼν χερσὶ στιβαρῇσιν<br/>ἤλασε Γυραίην πέτρην, ἀπὸ δ' ἔσχισεν αὐτήν:<br/>καὶ τὸ μὲν αὐτόθι μεῖνε, τὸ δὲ τρύφος ἔμπεσε πόντῳ,<br/>τῷ ῥ' Αἴας τὸ πρῶτον ἐφεζόμενος μέγ' ἀάσθη:<br/>τὸν δ' ἐφόρει κατὰ πόντον ἀπείρονα κυμαίνοντα.<br/>ὣς ὁ μὲν ἔνθ' ἀπόλωλεν, ἐπεὶ πίεν ἁλμυρὸν ὕδωρ.</rtc></ruby> <ruby><rtc lang="grc" translate="no">"'σὸς δέ που ἔκφυγε κῆρας ἀδελφεὸς ἠδ' ὑπάλυξεν<br/>ἐν νηυσὶ γλαφυρῇσι: σάωσε δὲ πότνια Ἥρη.<br/>ἀλλ' ὅτε δὴ τάχ' ἔμελλε Μαλειάων ὄρος αἰπὺ<br/>ἵξεσθαι, τότε δή μιν ἀναρπάξασα θύελλα<br/>πόντον ἐπ' ἰχθυόεντα φέρεν βαρέα στενάχοντα,<br/>ἀγροῦ ἐπ' ἐσχατιήν, ὅθι δώματα ναῖε Θυέστης<br/>τὸ πρίν, ἀτὰρ τότ' ἔναιε Θυεστιάδης Αἴγισθος.<br/>ἀλλ' ὅτε δὴ καὶ κεῖθεν ἐφαίνετο νόστος ἀπήμων,<br/>ἂψ δὲ θεοὶ οὖρον στρέψαν, καὶ οἴκαδ' ἵκοντο,<br/>ἦ τοι ὁ μὲν χαίρων ἐπεβήσετο πατρίδος αἴης<br/>καὶ κύνει ἁπτόμενος ἣν πατρίδα: πολλὰ δ' ἀπ' αὐτοῦ<br/>δάκρυα θερμὰ χέοντ', ἐπεὶ ἀσπασίως ἴδε γαῖαν.<br/>τὸν δ' ἄρ' ἀπὸ σκοπιῆς εἶδε σκοπός, ὅν ῥα καθεῖσεν<br/>Αἴγισθος δολόμητις ἄγων, ὑπὸ δ' ἔσχετο μισθὸν<br/>χρυσοῦ δοιὰ τάλαντα: φύλασσε δ' ὅ γ' εἰς ἐνιαυτόν,<br/>μή ἑ λάθοι παριών, μνήσαιτο δὲ θούριδος ἀλκῆς.<br/>βῆ δ' ἴμεν ἀγγελέων πρὸς δώματα ποιμένι λαῶν.<br/>αὐτίκα δ' Αἴγισθος δολίην ἐφράσσατο τέχνην:<br/>κρινάμενος κατὰ δῆμον ἐείκοσι φῶτας ἀρίστους<br/>εἷσε λόχον, ἑτέρωθι δ' ἀνώγει δαῖτα πένεσθαι.<br/>αὐτὰρ ὁ βῆ καλέων Ἀγαμέμνονα, ποιμένα λαῶν<br/>ἵπποισιν καὶ ὄχεσφιν, ἀεικέα μερμηρίζων.<br/>τὸν δ' οὐκ εἰδότ' ὄλεθρον ἀνήγαγε καὶ κατέπεφνεν<br/>δειπνίσσας, ὥς τίς τε κατέκτανε βοῦν ἐπὶ φάτνῃ.<br/>οὐδέ τις Ἀτρεί̈δεω ἑτάρων λίπεθ' οἵ οἱ ἕποντο,<br/>οὐδέ τις Αἰγίσθου, ἀλλ' ἔκταθεν ἐν μεγάροισιν'.</rtc></ruby> <ruby><rtc lang="grc" translate="no">"ὣς ἔφατ', αὐτὰρ ἐμοί γε κατεκλάσθη φίλον ἦτορ,<br/>κλαῖον δ' ἐν ψαμάθοισι καθήμενος, οὐδέ νύ μοι κῆρ<br/>ἤθελ' ἔτι ζώειν καὶ ὁρᾶν φάος ἠελίοιο.<br/>αὐτὰρ ἐπεὶ κλαίων τε κυλινδόμενός τε κορέσθην,<br/>δὴ τότε με προσέειπε γέρων ἅλιος νημερτής:</rtc></ruby> <ruby><rtc lang="grc" translate="no">"'μηκέτι, Ἀτρέος υἱέ, πολὺν χρόνον ἀσκελὲς οὕτω<br/>κλαῖ', ἐπεὶ οὐκ ἄνυσίν τινα δήομεν: ἀλλὰ τάχιστα<br/>πείρα ὅπως κεν δὴ σὴν πατρίδα γαῖαν ἵκηαι.<br/>ἢ γάρ μιν ζωόν γε κιχήσεαι, ἤ κεν Ὀρέστης<br/>κτεῖνεν ὑποφθάμενος, σὺ δέ κεν τάφου ἀντιβολήσαις.'</rtc></ruby> <ruby><rtc lang="grc" translate="no">"ὣς ἔφατ', αὐτὰρ ἐμοὶ κραδίη καὶ θυμὸς ἀγήνωρ<br/>αὖτις ἐνὶ στήθεσσι καὶ ἀχνυμένῳ περ ἰάνθη,<br/>καί μιν φωνήσας ἔπεα πτερόεντα προσηύδων:</rtc></ruby> <ruby><rtc lang="grc" translate="no">"'τούτους μὲν δὴ οἶδα: σὺ δὲ τρίτον ἄνδρ' ὀνόμαζε,<br/>ὅς τις ἔτι ζωὸς κατερύκεται εὐρέι πόντῳ<br/>ἠὲ θανών: ἐθέλω δὲ καὶ ἀχνύμενός περ ἀκοῦσαι'.<br/>"ὣς ἐφάμην, ὁ δέ μ' αὐτίκ' ἀμειβόμενος προσέειπεν:<br/>'υἱὸς Λαέρτεω, Ἰθάκῃ ἔνι οἰκία ναίων:<br/>τὸν δ' ἴδον ἐν νήσῳ θαλερὸν κατὰ δάκρυ χέοντα,<br/>νύμφης ἐν μεγάροισι Καλυψοῦς, ἥ μιν ἀνάγκῃ<br/>ἴσχει: ὁ δ' οὐ δύναται ἣν πατρίδα γαῖαν ἱκέσθαι:<br/>οὐ γάρ οἱ πάρα νῆες ἐπήρετμοι καὶ ἑταῖροι,<br/>οἵ κέν μιν πέμποιεν ἐπ' εὐρέα νῶτα θαλάσσης.<br/>σοι δ' οὐ θέσφατόν ἐστι, διοτρεφὲς ὦ Μενέλαε,<br/>Ἄργει ἐν ἱπποβότῳ θανέειν καὶ πότμον ἐπισπεῖν,<br/>ἀλλά σ' ἐς Ἠλύσιον πεδίον καὶ πείρατα γαίης<br/>ἀθάνατοι πέμψουσιν, ὅθι ξανθὸς Ῥαδάμανθυς,<br/>τῇ περ ῥηίστη βιοτὴ πέλει ἀνθρώποισιν:<br/>οὐ νιφετός, οὔτ' ἂρ χειμὼν πολὺς οὔτε ποτ' ὄμβρος,<br/>ἀλλ' αἰεὶ Ζεφύροιο λιγὺ πνείοντος ἀήτας<br/>Ὠκεανὸς ἀνίησιν ἀναψύχειν ἀνθρώπους:<br/>οὕνεκ' ἔχεις Ἑλένην καί σφιν γαμβρὸς Διός ἐσσι'.<br/>"ὣς εἰπὼν ὑπὸ πόντον ἐδύσετο κυμαίνοντα.<br/>αὐτὰρ ἐγὼν ἐπὶ νῆας ἅμ' ἀντιθέοις ἑτάροισιν<br/>ἤια, πολλὰ δέ μοι κραδίη πόρφυρε κιόντι.<br/>αὐτὰρ ἐπεί ῥ' ἐπὶ νῆα κατήλθομεν ἠδὲ θάλασσαν,<br/>δόρπον θ' ὁπλισάμεσθ', ἐπί τ' ἤλυθεν ἀμβροσίη νύξ,<br/>δὴ τότε κοιμήθημεν ἐπὶ ῥηγμῖνι θαλάσσης.<br/>ἦμος δ' ἠριγένεια φάνη ῥοδοδάκτυλος Ἠώς,<br/>νῆας μὲν πάμπρωτον ἐρύσσαμεν εἰς ἅλα δῖαν,<br/>ἐν δ' ἱστοὺς τιθέμεσθα καὶ ἱστία νηυσὶν ἐίσῃς,<br/>ἂν δὲ καὶ αὐτοὶ βάντες ἐπὶ κληῖσι καθῖζον:<br/>ἑξῆς δ' ἑζόμενοι πολιὴν ἅλα τύπτον ἐρετμοῖς.<br/>ἂψ δ' εἰς Αἰγύπτοιο διιπετέος ποταμοῖο<br/>στῆσα νέας, καὶ ἔρεξα τεληέσσας ἑκατόμβας.<br/>αὐτὰρ ἐπεὶ κατέπαυσα θεῶν χόλον αἰὲν ἐόντων,<br/>χεῦ' Ἀγαμέμνονι τύμβον, ἵν' ἄσβεστον κλέος εἴη.<br/>ταῦτα τελευτήσας νεόμην, ἔδοσαν δέ μοι οὖρον<br/>ἀθάνατοι, τοί μ' ὦκα φίλην ἐς πατρίδ' ἔπεμψαν.<br/>ἀλλ' ἄγε νῦν ἐπίμεινον ἐνὶ μεγάροισιν ἐμοῖσιν,<br/>ὄφρα κεν ἑνδεκάτη τε δυωδεκάτη τε γένηται:<br/>καὶ τότε σ' εὖ πέμψω, δώσω δέ τοι ἀγλαὰ δῶρα,<br/>τρεῖς ἵππους καὶ δίφρον ἐύξοον: αὐτὰρ ἔπειτα<br/>δώσω καλὸν ἄλεισον, ἵνα σπένδῃσθα θεοῖσιν<br/>ἀθανάτοις ἐμέθεν μεμνημένος ἤματα πάντα."<br/>τὸν δ' αὖ Τηλέμαχος πεπνυμένος ἀντίον ηὔδα:<br/>"Ἀτρεί̈δη, μὴ δή με πολὺν χρόνον ἐνθάδ' ἔρυκε.<br/>καὶ γάρ κ' εἰς ἐνιαυτὸν ἐγὼ παρὰ σοί γ' ἀνεχοίμην<br/>ἥμενος, οὐδέ κέ μ' οἴκου ἕλοι πόθος οὐδὲ τοκήων:<br/>αἰνῶς γὰρ μύθοισιν ἔπεσσί τε σοῖσιν ἀκούων<br/>τέρπομαι. ἀλλ' ἤδη μοι ἀνιάζουσιν ἑταῖροι<br/>ἐν Πύλῳ ἠγαθέῃ: σὺ δέ με χρόνον ἐνθάδ' ἐρύκεις.<br/>δῶρον δ' ὅττι κέ μοι δοίης, κειμήλιον ἔστω:<br/>ἵππους δ' εἰς Ἰθάκην οὐκ ἄξομαι, ἀλλὰ σοὶ αὐτῷ<br/>ἐνθάδε λείψω ἄγαλμα: σὺ γὰρ πεδίοιο ἀνάσσεις<br/>εὐρέος, ᾧ ἔνι μὲν λωτὸς πολύς, ἐν δὲ κύπειρον<br/>πυροί τε ζειαί τε ἰδ' εὐρυφυὲς κρῖ λευκόν.<br/>ἐν δ' Ἰθάκῃ οὔτ' ἂρ δρόμοι εὐρέες οὔτε τι λειμών:<br/>αἰγίβοτος, καὶ μᾶλλον ἐπήρατος ἱπποβότοιο.<br/>οὐ γάρ τις νήσων ἱππήλατος οὐδ' ἐυλείμων,<br/>αἵ θ' ἁλὶ κεκλίαται: Ἰθάκη δέ τε καὶ περὶ πασέων."</rtc></ruby> <ruby><rtc lang="grc" translate="no">ὣς φάτο, μείδησεν δὲ βοὴν ἀγαθὸς Μενέλαος,<br/>χειρί τέ μιν κατέρεξεν ἔπος τ' ἔφατ' ἔκ τ' ὀνόμαζεν:</rtc></ruby> <ruby><rtc lang="grc" translate="no">"αἵματός εἰς ἀγαθοῖο, φίλον τέκος, οἷ' ἀγορεύεις:<br/>τοιγὰρ ἐγώ τοι ταῦτα μεταστήσω: δύναμαι γάρ.<br/>δώρων δ' ὅσσ' ἐν ἐμῷ οἴκῳ κειμήλια κεῖται,<br/>δώσω ὃ κάλλιστον καὶ τιμηέστατόν ἐστιν:<br/>δώσω τοι κρητῆρα τετυγμένον: ἀργύρεος δὲ<br/>ἔστιν ἅπας, χρυσῷ δ' χείλεα κεκράανται,<br/>ἔργον δ' Ἡφαίστοιο. πόρεν δέ ἑ Φαίδιμος ἥρως,<br/>Σιδονίων βασιλεύς, ὅθ' ἑὸς δόμος ἀμφεκάλυψε<br/>κεῖσέ με νοστήσαντα: τεὶ̈ν δ' ἐθέλω τόδ' ὀπάσσαι."</rtc></ruby> <ruby><rtc lang="grc" translate="no">ὣς οἱ μὲν τοιαῦτα πρὸς ἀλλήλους ἀγόρευον,<br/>δαιτυμόνες δ' ἐς δώματ' ἴσαν θείου βασιλῆος.<br/>οἱ δ' ἦγον μὲν μῆλα, φέρον δ' ἐυήνορα οἶνον:<br/>σῖτον δέ σφ' ἄλοχοι καλλικρήδεμνοι ἔπεμπον.<br/>ὣς οἱ μὲν περὶ δεῖπνον ἐνὶ μεγάροισι πένοντο.<br/>μνηστῆρες δὲ πάροιθεν Ὀδυσσῆος μεγάροιο<br/>δίσκοισιν τέρποντο καὶ αἰγανέῃσιν ἱέντες<br/>ἐν τυκτῷ δαπέδῳ, ὅθι περ πάρος, ὕβριν ἔχοντες.<br/>Ἀντίνοος δὲ καθῆστο καὶ Εὐρύμαχος θεοειδής,<br/>ἀρχοὶ μνηστήρων, ἀρετῇ δ' ἔσαν ἔξοχ' ἄριστοι.<br/>τοῖς δ' υἱὸς Φρονίοιο Νοήμων ἐγγύθεν ἐλθὼν<br/>Ἀντίνοον μύθοισιν ἀνειρόμενος προσέειπεν:</rtc></ruby> <ruby><rtc lang="grc" translate="no">"Ἀντίνο', ἦ ῥά τι ἴδμεν ἐνὶ φρεσίν, ἦε καὶ οὐκί,<br/>ὁππότε Τηλέμαχος νεῖτ' ἐκ Πύλου ἠμαθόεντος;<br/>νῆά μοι οἴχετ' ἄγων: ἐμὲ δὲ χρεὼ γίγνεται αὐτῆς<br/>Ἤλιδ' ἐς εὐρύχορον διαβήμεναι, ἔνθα μοι ἵπποι<br/>δώδεκα θήλειαι, ὑπὸ δ' ἡμίονοι ταλαεργοὶ<br/>ἀδμῆτες: τῶν κέν τιν' ἐλασσάμενος δαμασαίμην."</rtc></ruby> <ruby><rtc lang="grc" translate="no">ὣς ἔφαθ', οἱ δ' ἀνὰ θυμὸν ἐθάμβεον: οὐ γὰρ ἔφαντο<br/>ἐς Πύλον οἴχεσθαι Νηλήιον, ἀλλά που αὐτοῦ<br/>ἀγρῶν ἢ μήλοισι παρέμμεναι ἠὲ συβώτη.</rtc></ruby> <ruby><rtc lang="grc" translate="no">τὸν δ' αὖτ' Ἀντίνοος προσέφη Εὐπείθεος υἱός:<br/>"νημερτές μοι ἔνισπε, πότ' ᾤχετο καὶ τίνες αὐτῷ<br/>κοῦροι ἕποντ'; Ἰθάκης ἐξαίρετοι, ἦ ἑοὶ αὐτοῦ<br/>θῆτές τε δμῶές τε; δύναιτό κε καὶ τὸ τελέσσαι.<br/>καί μοι τοῦτ' ἀγόρευσον ἐτήτυμον, ὄφρ' ἐὺ εἰδῶ,<br/>ἤ σε βίῃ ἀέκοντος ἀπηύρα νῆα μέλαιναν,<br/>ἦε ἑκών οἱ δῶκας, ἐπεὶ προσπτύξατο μύθῳ."</rtc></ruby> <ruby><rtc lang="grc" translate="no">τὸν δ' υἱὸς Φρονίοιο Νοήμων ἀντίον ηὔδα:<br/>"αὐτὸς ἑκών οἱ δῶκα: τί κεν ῥέξειε καὶ ἄλλος,<br/>ὁππότ' ἀνὴρ τοιοῦτος ἔχων μελεδήματα θυμῷ<br/>αἰτίζῃ; χαλεπόν κεν ἀνήνασθαι δόσιν εἴη.<br/>κοῦροι δ', οἳ κατὰ δῆμον ἀριστεύουσι μεθ' ἡμέας,<br/>οἵ οἱ ἕποντ': ἐν δ' ἀρχὸν ἐγὼ βαίνοντ' ἐνόησα<br/>Μέντορα, ἠὲ θεόν, τῷ δ' αὐτῷ πάντα ἐῴκει.<br/>ἀλλὰ τὸ θαυμάζω: ἴδον ἐνθάδε Μέντορα δῖον<br/>χθιζὸν ὑπηοῖον, τότε δ' ἔμβη νηὶ Πύλονδε."</rtc></ruby> <ruby><rtc lang="grc" translate="no">ὣς ἄρα φωνήσας ἀπέβη πρὸς δώματα πατρός,<br/>τοῖσιν δ' ἀμφοτέροισιν ἀγάσσατο θυμὸς ἀγήνωρ.<br/>μνηστῆρας δ' ἄμυδις κάθισαν καὶ παῦσαν ἀέθλων.<br/>τοῖσιν δ' Ἀντίνοος μετέφη Εὐπείθεος υἱός,<br/>ἀχνύμενος: μένεος δὲ μέγα φρένες ἀμφιμέλαιναι<br/>πίμπλαντ', ὄσσε δέ οἱ πυρὶ λαμπετόωντι ἐίκτην:</rtc></ruby> <ruby><rtc lang="grc" translate="no">"ὢ πόποι, ἦ μέγα ἔργον ὑπερφιάλως ἐτελέσθη<br/>Τηλεμάχῳ ὁδὸς ἥδε: φάμεν δέ οἱ οὐ τελέεσθαι.<br/>ἐκ τοσσῶνδ' ἀέκητι νέος πάϊς οἴχεται αὔτως<br/>νῆα ἐρυσσάμενος, κρίνας τ' ἀνὰ δῆμον ἀρίστους.<br/>ἄρξει καὶ προτέρω κακὸν ἔμμεναι: ἀλλά οἱ αὐτῷ<br/>Ζεὺς ὀλέσειε βίην, πρὶν ἥβης μέτρον ἱκέσθαι.<br/>ἀλλ' ἄγε μοι δότε νῆα θοὴν καὶ εἴκοσ' ἑταίρους,<br/>ὄφρα μιν αὐτὸν ἰόντα λοχήσομαι ἠδὲ φυλάξω<br/>ἐν πορθμῷ Ἰθάκης τε Σάμοιό τε παιπαλοέσσης,<br/>ὡς ἂν ἐπισμυγερῶς ναυτίλλεται εἵνεκα πατρός."</rtc></ruby> <ruby><rtc lang="grc" translate="no">"ὣς ἔφαθ', οἱ δ' ἄρα πάντες ἐπῄνεον ἠδ' ἐκέλευον.<br/>αὐτίκ' ἔπειτ' ἀνστάντες ἔβαν δόμον εἰς Ὀδυσῆος.</rtc></ruby> <ruby><rtc lang="grc" translate="no">οὐδ' ἄρα Πηνελόπεια πολὺν χρόνον ἦεν ἄπυστος<br/>μύθων, οὓς μνηστῆρες ἐνὶ φρεσὶ βυσσοδόμευον:<br/>κῆρυξ γάρ οἱ ἔειπε Μέδων, ὃς ἐπεύθετο βουλὰς<br/>αὐλῆς ἐκτὸς ἐών: οἱ δ' ἔνδοθι μῆτιν ὕφαινον.<br/>βῆ δ' ἴμεν ἀγγελέων διὰ δώματα Πηνελοπείῃ:<br/>τὸν δὲ κατ' οὐδοῦ βάντα προσηύδα Πηνελόπεια:</rtc></ruby> <ruby><rtc lang="grc" translate="no">"κῆρυξ, τίπτε δέ σε πρόεσαν μνηστῆρες ἀγαυοί;<br/>ἦ εἰπέμεναι δμῳῇσιν Ὀδυσσῆος θείοιο<br/>ἔργων παύσασθαι, σφίσι δ' αὐτοῖς δαῖτα πένεσθαι;<br/>μὴ μνηστεύσαντες μηδ' ἄλλοθ' ὁμιλήσαντες<br/>ὕστατα καὶ πύματα νῦν ἐνθάδε δειπνήσειαν:<br/>οἳ θάμ' ἀγειρόμενοι βίοτον κατακείρετε πολλόν,<br/>κτῆσιν Τηλεμάχοιο δαί̈φρονος: οὐδέ τι πατρῶν<br/>ὑμετέρων τὸ πρόσθεν ἀκούετε, παῖδες ἐόντες,<br/>οἷος Ὀδυσσεὺς ἔσκε μεθ' ὑμετέροισι τοκεῦσιν,<br/>οὔτε τινὰ ῥέξας ἐξαίσιον οὔτε τι εἰπὼν<br/>ἐν δήμῳ, ἥ τ' ἐστὶ δίκη θείων βασιλήων:<br/>ἄλλον κ' ἐχθαίρῃσι βροτῶν, ἄλλον κε φιλοίη.<br/>κεῖνος δ' οὔ ποτε πάμπαν ἀτάσθαλον ἄνδρα ἐώργει.<br/>ἀλλ' ὁ μὲν ὑμέτερος θυμὸς καὶ ἀεικέα ἔργα<br/>φαίνεται, οὐδέ τίς ἐστι χάρις μετόπισθ' ἐυεργέων."</rtc></ruby> <ruby><rtc lang="grc" translate="no">τὴν δ' αὖτε προσέειπε Μέδων πεπνυμένα εἰδώς:<br/>"αἲ γὰρ δή, βασίλεια, τόδε πλεῖστον κακὸν εἴη.<br/>ἀλλὰ πολὺ μεῖζόν τε καὶ ἀργαλεώτερον ἄλλο<br/>μνηστῆρες φράζονται, ὃ μὴ τελέσειε Κρονίων:<br/>Τηλέμαχον μεμάασι κατακτάμεν ὀξέι χαλκῷ<br/>οἴκαδε νισόμενον: ὁ δ' ἔβη μετὰ πατρὸς ἀκουὴν<br/>ἐς Πύλον ἠγαθέην ἠδ' ἐς Λακεδαίμονα δῖαν."</rtc></ruby> <ruby><rtc lang="grc" translate="no">ὣς φάτο, τῆς δ' αὐτοῦ λύτο γούνατα καὶ φίλον ἦτορ,<br/>δὴν δέ μιν ἀμφασίη ἐπέων λάβε: τὼ δέ οἱ ὄσσε<br/>δακρυόφι πλῆσθεν, θαλερὴ δέ οἱ ἔσχετο φωνή.<br/>ὀψὲ δὲ δή μιν ἔπεσσιν ἀμειβομένη προσέειπε:</rtc></ruby> <ruby><rtc lang="grc" translate="no">"κῆρυξ, τίπτε δέ μοι πάϊς οἴχεται; οὐδέ τί μιν χρεὼ<br/>νηῶν ὠκυπόρων ἐπιβαινέμεν, αἵ θ' ἁλὸς ἵπποι<br/>ἀνδράσι γίγνονται, περόωσι δὲ πουλὺν ἐφ' ὑγρήν.<br/>ἦ ἵνα μηδ' ὄνομ' αὐτοῦ ἐν ἀνθρώποισι λίπηται;"</rtc></ruby> <ruby><rtc lang="grc" translate="no">τὴν δ' ἠμείβετ' ἔπειτα Μέδων πεπνυμένα εἰδώς:<br/>"οὐκ οἶδ' ἤ τίς μιν θεὸς ὤρορεν, ἦε καὶ αὐτοῦ<br/>θυμὸς ἐφωρμήθη ἴμεν ἐς Πύλον, ὄφρα πύθηται<br/>πατρὸς ἑοῦ ἢ νόστον ἢ ὅν τινα πότμον ἐπέσπεν."</rtc></ruby> <ruby><rtc lang="grc" translate="no">ὣς ἄρα φωνήσας ἀπέβη κατὰ δῶμ' Ὀδυσῆος.<br/>τὴν δ' ἄχος ἀμφεχύθη θυμοφθόρον, οὐδ' ἄρ' ἔτ' ἔτλη<br/>δίφρῳ ἐφέζεσθαι πολλῶν κατὰ οἶκον ἐόντων,<br/>ἀλλ' ἄρ' ἐπ' οὐδοῦ ἷζε πολυκμήτου θαλάμοιο<br/>οἴκτρ' ὀλοφυρομένη: περὶ δὲ δμῳαὶ μινύριζον<br/>πᾶσαι, ὅσαι κατὰ δώματ' ἔσαν νέαι ἠδὲ παλαιαί.<br/>τῇς δ' ἁδινὸν γοόωσα μετηύδα Πηνελόπεια:</rtc></ruby> <ruby><rtc lang="grc" translate="no">"κλῦτε, φίλαι: πέρι γάρ μοι Ὀλύμπιος ἄλγε' ἔδωκεν<br/>ἐκ πασέων, ὅσσαι μοι ὁμοῦ τράφεν ἠδ' ἐγένοντο:<br/>ἣ πρὶν μὲν πόσιν ἐσθλὸν ἀπώλεσα θυμολέοντα,<br/>παντοίῃς ἀρετῇσι κεκασμένον ἐν Δαναοῖσιν,<br/>ἐσθλόν, τοῦ κλέος εὐρὺ καθ' Ἑλλάδα καὶ μέσον Ἄργος.<br/>νῦν αὖ παῖδ' ἀγαπητὸν ἀνηρείψαντο θύελλαι<br/>ἀκλέα ἐκ μεγάρων, οὐδ' ὁρμηθέντος ἄκουσα.<br/>σχέτλιαι, οὐδ' ὑμεῖς περ ἐνὶ φρεσὶ θέσθε ἑκάστη<br/>ἐκ λεχέων μ' ἀνεγεῖραι, ἐπιστάμεναι σάφα θυμῷ,<br/>ὁππότ' ἐκεῖνος ἔβη κοίλην ἐπὶ νῆα μέλαιναν.<br/>εἰ γὰρ ἐγὼ πυθόμην ταύτην ὁδὸν ὁρμαίνοντα,<br/>τῷ κε μάλ' ἤ κεν ἔμεινε καὶ ἐσσύμενός περ ὁδοῖο,<br/>ἤ κέ με τεθνηκυῖαν ἐνὶ μεγάροισιν ἔλειπεν.<br/>ἀλλά τις ὀτρηρῶς Δολίον καλέσειε γέροντα,<br/>δμῶ' ἐμόν, ὅν μοι δῶκε πατὴρ ἔτι δεῦρο κιούσῃ,<br/>καί μοι κῆπον ἔχει πολυδένδρεον, ὄφρα τάχιστα<br/>Λαέρτῃ τάδε πάντα παρεζόμενος καταλέξῃ,<br/>εἰ δή πού τινα κεῖνος ἐνὶ φρεσὶ μῆτιν ὑφήνας<br/>ἐξελθὼν λαοῖσιν ὀδύρεται, οἳ μεμάασιν<br/>ὃν καὶ Ὀδυσσῆος φθῖσαι γόνον ἀντιθέοιο."</rtc></ruby> <ruby><rtc lang="grc" translate="no">τὴν δ' αὖτε προσέειπε φίλη τροφὸς Εὐρύκλεια:<br/>"νύμφα φίλη, σὺ μὲν ἄρ με κατάκτανε νηλέι χαλκῷ<br/>ἢ ἔα ἐν μεγάρῳ: μῦθον δέ τοι οὐκ ἐπικεύσω.<br/>ᾔδε' ἐγὼ τάδε πάντα, πόρον δέ οἱ ὅσσ' ἐκέλευε,<br/>σῖτον καὶ μέθυ ἡδύ: ἐμεῦ δ' ἕλετο μέγαν ὅρκον<br/>μὴ πρὶν σοὶ ἐρέειν, πρὶν δωδεκάτην γε γενέσθαι<br/>ἢ σ' αὐτὴν ποθέσαι καὶ ἀφορμηθέντος ἀκοῦσαι,<br/>ὡς ἂν μὴ κλαίουσα κατὰ χρόα καλὸν ἰάπτῃς.<br/>ἀλλ' ὑδρηναμένη, καθαρὰ χροὶ̈ εἵμαθ' ἑλοῦσα,<br/>εἰς ὑπερῷ' ἀναβᾶσα σὺν ἀμφιπόλοισι γυναιξὶν<br/>εὔχε' Ἀθηναίῃ κούρῃ Διὸς αἰγιόχοιο:<br/>ἡ γάρ κέν μιν ἔπειτα καὶ ἐκ θανάτοιο σαώσαι.<br/>μηδὲ γέροντα κάκου κεκακωμένον: οὐ γὰρ ὀίω<br/>πάγχυ θεοῖς μακάρεσσι γονὴν Ἀρκεισιάδαο<br/>ἔχθεσθ', ἀλλ' ἔτι πού τις ἐπέσσεται ὅς κεν ἔχῃσι<br/>δώματά θ' ὑψερεφέα καὶ ἀπόπροθι πίονας ἀγρούς."<br/>ὣς φάτο, τῆς δ' εὔνησε γόον, σχέθε δ' ὄσσε γόοιο.<br/>ἡ δ' ὑδρηναμένη, καθαρὰ χροὶ̈ εἵμαθ' ἑλοῦσα<br/>εἰς ὑπερῷ' ἀνέβαινε σὺν ἀμφιπόλοισι γυναιξίν,<br/>ἐν δ' ἔθετ' οὐλοχύτας κανέῳ, ἠρᾶτο δ' Ἀθήνῃ:</rtc></ruby> <ruby><rtc lang="grc" translate="no">"κλῦθί μευ, αἰγιόχοιο Διὸς τέκος, Ἀτρυτώνη,<br/>εἴ ποτέ τοι πολύμητις ἐνὶ μεγάροισιν Ὀδυσσεὺς<br/>ἢ βοὸς ἢ ὄϊος κατὰ πίονα μηρί' ἔκηε,<br/>τῶν νῦν μοι μνῆσαι, καί μοι φίλον υἷα σάωσον,<br/>μνηστῆρας δ' ἀπάλαλκε κακῶς ὑπερηνορέοντας."</rtc></ruby> <ruby><rtc lang="grc" translate="no">ὣς εἰποῦσ' ὀλόλυξε, θεὰ δέ οἱ ἔκλυεν ἀρῆς.<br/>μνηστῆρες δ' ὁμάδησαν ἀνὰ μέγαρα σκιόεντα:<br/>ὧδε δέ τις εἴπεσκε νέων ὑπερηνορεόντων:</rtc></ruby> <ruby><rtc lang="grc" translate="no">"ἦ μάλα δὴ γάμον ἄμμι πολυμνήστη βασίλεια<br/>ἀρτύει, οὐδέ τι οἶδεν ὅ οἱ φόνος υἷι τέτυκται."</rtc></ruby> <ruby><rtc lang="grc" translate="no">"ὣς ἄρα τις εἴπεσκε, τὰ δ' οὐκ ἴσαν ὡς ἐτέτυκτο.<br/>τοῖσιν δ' Ἀντίνοος ἀγορήσατο καὶ μετέειπε:</rtc></ruby> <ruby><rtc lang="grc" translate="no">"δαιμόνιοι, μύθους μὲν ὑπερφιάλους ἀλέασθε<br/>πάντας ὁμῶς, μή πού τις ἀπαγγείλῃσι καὶ εἴσω.<br/>ἀλλ' ἄγε σιγῇ τοῖον ἀναστάντες τελέωμεν<br/>μῦθον, ὃ δὴ καὶ πᾶσιν ἐνὶ φρεσὶν ἤραρεν ἡμῖν."</rtc></ruby> <ruby><rtc lang="grc" translate="no">ὣς εἰπὼν ἐκρίνατ' ἐείκοσι φῶτας ἀρίστους,<br/>βὰν δ' ἰέναι ἐπὶ νῆα θοὴν καὶ θῖνα θαλάσσης.<br/>νῆα μὲν οὖν πάμπρωτον ἁλὸς βένθοσδε ἔρυσσαν,<br/>ἐν δ' ἱστόν τ' ἐτίθεντο καὶ ἱστία νηὶ μελαίνῃ,<br/>ἠρτύναντο δ' ἐρετμὰ τροποῖς ἐν δερματίνοισιν,<br/>πάντα κατὰ μοῖραν, ἀνά θ' ἱστία λευκὰ πέτασσαν:<br/>τεύχεα δέ σφ' ἤνεικαν ὑπέρθυμοι θεράποντες.<br/>ὑψοῦ δ' ἐν νοτίῳ τήν γ' ὥρμισαν, ἐκ δ' ἔβαν αὐτοί:<br/>ἔνθα δὲ δόρπον ἕλοντο, μένον δ' ἐπὶ ἕσπερον ἐλθεῖν.</rtc></ruby> <ruby><rtc lang="grc" translate="no">ἡ δ' ὑπερωίῳ αὖθι περίφρων Πηνελόπεια<br/>κεῖτ' ἄρ' ἄσιτος, ἄπαστος ἐδητύος ἠδὲ ποτῆτος,<br/>ὁρμαίνουσ' ἤ οἱ θάνατον φύγοι υἱὸς ἀμύμων,<br/>ἦ ὅ γ' ὑπὸ μνηστῆρσιν ὑπερφιάλοισι δαμείη.<br/>ὅσσα δὲ μερμήριξε λέων ἀνδρῶν ἐν ὁμίλῳ<br/>δείσας, ὁππότε μιν δόλιον περὶ κύκλον ἄγωσι,<br/>τόσσα μιν ὁρμαίνουσαν ἐπήλυθε νήδυμος ὕπνος:<br/>εὗδε δ' ἀνακλινθεῖσα, λύθεν δέ οἱ ἅψεα πάντα.</rtc></ruby> <ruby><rtc lang="grc" translate="no">ἔνθ' αὖτ' ἄλλ' ἐνόησε θεά, γλαυκῶπις Ἀθήνη:<br/>εἴδωλον ποίησε, δέμας δ' ἤικτο γυναικί,<br/>Ἰφθίμῃ, κούρῃ μεγαλήτορος Ἰκαρίοιο,<br/>τὴν Εὔμηλος ὄπυιε Φερῇς ἔνι οἰκία ναίων.<br/>πέμπε δέ μιν πρὸς δώματ' Ὀδυσσῆος θείοιο,<br/>ἧος Πηνελόπειαν ὀδυρομένην γοόωσαν<br/>παύσειε κλαυθμοῖο γόοιό τε δακρυόεντος.<br/>ἐς θάλαμον δ' εἰσῆλθε παρὰ κληῖδος ἱμάντα,<br/>στῆ δ' ἄρ ὑπὲρ κεφαλῆς, καί μιν πρὸς μῦθον ἔειπεν:</rtc></ruby> <ruby><rtc lang="grc" translate="no">"εὕδεις, Πηνελόπεια, φίλον τετιημένη ἦτορ;<br/>οὐ μέν σ' οὐδὲ ἐῶσι θεοὶ ῥεῖα ζώοντες<br/>κλαίειν οὐδ' ἀκάχησθαι, ἐπεί ῥ' ἔτι νόστιμός ἐστι<br/>σὸς παῖς: οὐ μὲν γάρ τι θεοῖς ἀλιτήμενός ἐστι."</rtc></ruby> <ruby><rtc lang="grc" translate="no">τὴν δ' ἠμείβετ' ἔπειτα περίφρων Πηνελόπεια,<br/>ἡδὺ μάλα κνώσσουσ' ἐν ὀνειρείῃσι πύλῃσιν:</rtc></ruby> <ruby><rtc lang="grc" translate="no">"τίπτε, κασιγνήτη, δεῦρ' ἤλυθες; οὔ τι πάρος γε<br/>πωλέ', ἐπεὶ μάλα πολλὸν ἀπόπροθι δώματα ναίεις:<br/>καί με κέλεαι παύσασθαι ὀιζύος ἠδ' ὀδυνάων<br/>πολλέων, αἵ μ' ἐρέθουσι κατὰ φρένα καὶ κατὰ θυμόν,<br/>ἣ πρὶν μὲν πόσιν ἐσθλὸν ἀπώλεσα θυμολέοντα,<br/>παντοίῃς ἀρετῇσι κεκασμένον ἐν Δαναοῖσιν,<br/>ἐσθλόν, τοῦ κλέος εὐρὺ καθ' Ἑλλάδα καὶ μέσον Ἄργος:<br/>νῦν αὖ παῖς ἀγαπητὸς ἔβη κοίλης ἐπὶ νηός,<br/>νήπιος, οὔτε πόνων ἐὺ εἰδὼς οὔτ' ἀγοράων.<br/>τοῦ δὴ ἐγὼ καὶ μᾶλλον ὀδύρομαι ἤ περ ἐκείνου:<br/>τοῦ δ' ἀμφιτρομέω καὶ δείδια, μή τι πάθῃσιν,<br/>ἢ ὅ γε τῶν ἐνὶ δήμῳ, ἵν' οἴχεται, ἢ ἐνὶ πόντῳ:<br/>δυσμενέες γὰρ πολλοὶ ἐπ' αὐτῷ μηχανόωνται,<br/>ἱέμενοι κτεῖναι πρὶν πατρίδα γαῖαν ἱκέσθαι."</rtc></ruby> <ruby><rtc lang="grc" translate="no">τὴν δ' ἀπαμειβόμενον προσέφη εἴδωλον ἀμαυρόν:<br/>"θάρσει, μηδέ τι πάγχυ μετὰ φρεσὶ δείδιθι λίην:<br/>τοίη γάρ οἱ πομπὸς ἅμ' ἔρχεται, ἥν τε καὶ ἄλλοι<br/>ἀνέρες ἠρήσαντο παρεστάμεναι, δύναται γάρ,<br/>Παλλὰς Ἀθηναίη: σὲ δ' ὀδυρομένην ἐλεαίρει:<br/>ἣ νῦν με προέηκε τεὶ̈ν τάδε μυθήσασθαι."</rtc></ruby> <ruby><rtc lang="grc" translate="no">τὴν δ' αὖτε προσέειπε περίφρων Πηνελόπεια:<br/>"εἰ μὲν δὴ θεός ἐσσι θεοῖό τε ἔκλυες αὐδῆς,<br/>εἰ δ' ἄγε μοι καὶ κεῖνον ὀιζυρὸν κατάλεξον,<br/>ἤ που ἔτι ζώει καὶ ὁρᾷ φάος ἠελίοιο,<br/>ἦ ἤδη τέθνηκε καὶ εἰν Ἀίδαο δόμοισι."</rtc></ruby> <ruby><rtc lang="grc" translate="no">τὴν δ' ἀπαμειβόμενον προσέφη εἴδωλον ἀμαυρόν:<br/>"οὐ μέν τοι κεῖνόν γε διηνεκέως ἀγορεύσω,<br/>ζώει ὅ γ' ἦ τέθνηκε: κακὸν δ' ἀνεμώλια βάζειν."</rtc></ruby> <ruby><rtc lang="grc" translate="no">ὣς εἰπὸν σταθμοῖο παρὰ κληῖδα λιάσθη<br/>ἐς πνοιὰς ἀνέμων. ἡ δ' ἐξ ὕπνου ἀνόρουσε<br/>κούρη Ἰκαρίοιο: φίλον δέ οἱ ἦτορ ἰάνθη,<br/>ὥς οἱ ἐναργὲς ὄνειρον ἐπέσσυτο νυκτὸς ἀμολγῷ.</rtc></ruby> <ruby><rtc lang="grc" translate="no">μνηστῆρες δ' ἀναβάντες ἐπέπλεον ὑγρὰ κέλευθα<br/>Τηλεμάχῳ φόνον αἰπὺν ἐνὶ φρεσὶν ὁρμαίνοντες.<br/>ἔστι δέ τις νῆσος μέσσῃ ἁλὶ πετρήεσσα,<br/>μεσσηγὺς Ἰθάκης τε Σάμοιό τε παιπαλοέσσης,<br/>Ἀστερίς, οὐ μεγάλη: λιμένες δ' ἔνι ναύλοχοι αὐτῇ<br/>ἀμφίδυμοι: τῇ τόν γε μένον λοχόωντες Ἀχαιοί.</rtc></ruby>