<h2>Book 23</h2><ruby><rtc lang="grc" translate="no">γρηὺ̈ς δ' εἰς ὑπερῷ' ἀνεβήσετο καγχαλόωσα,<br/>δεσποίνῃ ἐρέουσα φίλον πόσιν ἔνδον ἐόντα:<br/>γούνατα δ' ἐρρώσαντο, πόδες δ' ὑπερικταίνοντο.<br/>στῆ δ' ἄρ' ὑπὲρ κεφαλῆς καί μιν πρὸς μῦθον ἔειπεν:</rtc></ruby> <ruby><rtc lang="grc" translate="no">"ἔγρεο, Πηνελόπεια, φίλον τέκος, ὄφρα ἴδηαι<br/>ὀφθαλμοῖσι τεοῖσι τά τ' ἔλδεαι ἤματα πάντα.<br/>ἦλθ' Ὀδυσεὺς καὶ οἶκον ἱκάνεται, ὀψέ περ ἐλθών.<br/>μνηστῆρας δ' ἔκτεινεν ἀγήνορας, οἵ θ' ἑὸν οἶκον<br/>κήδεσκον καὶ κτήματ' ἔδον βιόωντό τε παῖδα."<br/>τὴν δ' αὖτε προσέειπε περίφρων Πηνελόπεια:<br/>"μαῖα φίλη, μάργην σε θεοὶ θέσαν, οἵ τε δύνανται<br/>ἄφρονα ποιῆσαι καὶ ἐπίφρονά περ μάλ' ἐόντα,<br/>καί τε χαλιφρονέοντα σαοφροσύνης ἐπέβησαν:<br/>οἵ σέ περ ἔβλαψαν: πρὶν δὲ φρένας αἰσίμη ἦσθα.<br/>τίπτε με λωβεύεις πολυπενθέα θυμὸν ἔχουσαν<br/>ταῦτα παρὲξ ἐρέουσα καὶ ἐξ ὕπνου μ' ἀνεγείρεις<br/>ἡδέος, ὅς μ' ἐπέδησε φίλα βλέφαρ' ἀμφικαλύψας;<br/>οὐ γάρ πω τοιόνδε κατέδραθον, ἐξ οὗ Ὀδυσσεὺς<br/>ᾤχετ' ἐποψόμενος Κακοί̈λιον οὐκ ὀνομαστήν.<br/>ἀλλ' ἄγε νῦν κατάβηθι καὶ ἂψ ἔρχευ μέγαρόνδε.<br/>εἰ γάρ τίς μ' ἄλλη γε γυναικῶν, αἵ μοι ἔασι,<br/>ταῦτ' ἐλθοῦσ' ἤγγειλε καὶ ἐξ ὕπνου ἀνέγειρεν,<br/>τῷ κε τάχα στυγερῶς μιν ἐγὼν ἀπέπεμψα νέεσθαι<br/>αὖτις ἔσω μέγαρον: σὲ δὲ τοῦτό γε γῆρας ὀνήσει."<br/>τὴν δ' αὖτε προσέειπε φίλη τροφὸς Εὐρύκλεια:<br/>"οὔ τί σε λωβεύω, τέκνον φίλον, ἀλλ' ἔτυμόν τοι<br/>ἦλθ' Ὀδυσεὺς καὶ οἶκον ἱκάνεται, ὡς ἀγορεύω,<br/>ὁ ξεῖνος, τὸν πάντες ἀτίμων ἐν μεγάροισι.<br/>Τηλέμαχος δ' ἄρα μιν πάλαι ᾔδεεν ἔνδον ἐόντα,<br/>ἀλλὰ σαοφροσύνῃσι νοήματα πατρὸς ἔκευθεν,<br/>ὄφρ' ἀνδρῶν τίσαιτο βίην ὑπερηνορεόντων."</rtc></ruby> <ruby><rtc lang="grc" translate="no">ὣς ἔφαθ', ἡ δ' ἐχάρη καὶ ἀπὸ λέκτροιο θοροῦσα<br/>γρηὶ̈ περιπλέχθη, βλεφάρων δ' ἀπὸ δάκρυον ἧκεν:<br/>καί μιν φωνήσασ' ἔπεα πτερόεντα προσηύδα:</rtc></ruby> <ruby><rtc lang="grc" translate="no">"εἰ δ' ἄγε δή μοι, μαῖα φίλη, νημερτὲς ἐνίσπες,<br/>εἰ ἐτεὸν δὴ οἶκον ἱκάνεται, ὡς ἀγορεύεις,<br/>ὅππως δὴ μνηστῆρσιν ἀναιδέσι χεῖρας ἐφῆκε<br/>μοῦνος ἐών, οἱ δ' αἰὲν ἀολλέες ἔνδον ἔμιμνον."</rtc></ruby> <ruby><rtc lang="grc" translate="no">τὴν δ' αὖτε προσέειπε φίλη τροφὸς Εὐρύκλεια:<br/>"οὐκ ἴδον, οὐ πυθόμην, ἀλλὰ στόνον οἶον ἄκουσα<br/>κτεινομένων: ἡμεῖς δὲ μυχῷ θαλάμων εὐπήκτων<br/>ἥμεθ' ἀτυζόμεναι, σανίδες δ' ἔχον εὖ ἀραρυῖαι,<br/>πρίν γ' ὅτε δή με σὸς υἱὸς ἀπὸ μεγάροιο κάλεσσε<br/>Τηλέμαχος: τὸν γάρ ῥα πατὴρ προέηκε καλέσσαι.<br/>εὗρον ἔπειτ' Ὀδυσῆα μετὰ κταμένοισι νέκυσσιν<br/>ἑσταόθ': οἱ δέ μιν ἀμφί, κραταίπεδον οὖδας ἔχοντες,<br/>κείατ' ἐπ' ἀλλήλοισιν: ἰδοῦσά κε θυμὸν ἰάνθης.<br/>νῦν δ' οἱ μὲν δὴ πάντες ἐπ' αὐλείῃσι θύρῃσιν<br/>ἀθρόοι, αὐτὰρ ὁ δῶμα θεειοῦται περικαλλές,<br/>πῦρ μέγα κηάμενος: σὲ δέ με προέηκε καλέσσαι.<br/>ἀλλ' ἕπευ, ὄφρα σφῶϊν ἐϋφροσύνης ἐπιβῆτον<br/>ἀμφοτέρω φίλον ἦτορ, ἐπεὶ κακὰ πολλὰ πέποσθε.<br/>νῦν δ' ἤδη τόδε μακρὸν ἐέλδωρ ἐκτετέλεσται:<br/>ἦλθε μὲν αὐτὸς ζωὸς ἐφέστιος, εὗρε δὲ καὶ σὲ<br/>καὶ παῖδ' ἐν μεγάροισι: κακῶς δ' οἵ πέρ μιν ἔρεζον<br/>μνηστῆρες, τοὺς πάντας ἐτίσατο ᾧ ἐνὶ οἴκῳ."</rtc></ruby> <ruby><rtc lang="grc" translate="no">τὴν δ' αὖτε προσέειπε περίφρων Πηνελόπεια:<br/>"μαῖα φίλη, μή πω μέγ' ἐπεύχεο καγχαλόωσα.<br/>οἶσθα γὰρ ὥς κ' ἀσπαστὸς ἐνὶ μεγάροισι φανείη<br/>πᾶσι, μάλιστα δ' ἐμοί τε καὶ υἱέϊ, τὸν τεκόμεσθα:<br/>ἀλλ' οὐκ ἔσθ' ὅδε μῦθος ἐτήτυμος, ὡς ἀγορεύεις,<br/>ἀλλά τις ἀθανάτων κτεῖνε μνηστῆρας ἀγαυούς,<br/>ὕβριν ἀγασσάμενος θυμαλγέα καὶ κακὰ ἔργα.<br/>οὔ τινα γὰρ τίεσκον ἐπιχθονίων ἀνθρώπων,<br/>οὐ κακὸν οὐδὲ μὲν ἐσθλόν, ὅτις σφέας εἰσαφίκοιτο:<br/>τῷ δι' ἀτασθαλίας ἔπαθον κακόν: αὐτὰρ Ὀδυσσεὺς<br/>ὤλεσε τηλοῦ νόστον Ἀχαιί̈δος, ὤλετο δ' αὐτός."</rtc></ruby> <ruby><rtc lang="grc" translate="no">τὴν δ' ἠμείβετ' ἔπειτα φίλη τροφὸς Εὐρύκλεια:<br/>"τέκνον ἐμόν, ποῖόν σε ἔπος φύγεν ἕρκος ὀδόντων,<br/>ἣ πόσιν ἔνδον ἐόντα παρ' ἐσχάρῃ οὔ ποτ' ἔφησθα<br/>οἴκαδ' ἐλεύσεσθαι: θυμὸς δέ τοι αἰὲν ἄπιστος.<br/>ἀλλ' ἄγε τοι καὶ σῆμα ἀριφραδὲς ἄλλο τι εἴπω,<br/>οὐλήν, τήν ποτέ μιν σῦς ἤλασε λευκῷ ὀδόντι.<br/>τὴν ἀπονίζουσα φρασάμην, ἔθελον δὲ σοὶ αὐτῇ<br/>εἰπέμεν: ἀλλά με κεῖνος ἑλὼν ἐπὶ μάστακα χερσὶν<br/>οὐκ ἔα εἰπέμεναι πολυϊδρείῃσι νόοιο.<br/>ἀλλ' ἕπευ: αὐτὰρ ἐγὼν ἐμέθεν περιδώσομαι αὐτῆς,<br/>αἴ κέν σ' ἐξαπάφω, κτεῖναί μ' οἰκτίστῳ ὀλέθρῳ."<br/>τὴν δ' ἠμείβετ' ἔπειτα περίφρων Πηνελόπεια:<br/>"μαῖα φίλη, χαλεπόν σε θεῶν αἰειγενετάων<br/>δήνεα εἴρυσθαι, μὰλα περ πολύϊδριν ἐοῦσαν.<br/>ἀλλ' ἔμπης ἴομεν μετὰ παῖδ' ἐμόν, ὄφρα ἴδωμαι<br/>ἄνδρας μνηστῆρας τεθνηότας, ἠδ' ὃς ἔπεφνεν."<br/>ὣς φαμένη κατέβαιν' ὑπερώϊα: πολλὰ δέ οἱ κῆρ<br/>ὥρμαιν', ἢ ἀπάνευθε φίλον πόσιν ἐξερεείνοι,<br/>ἦ παρστᾶσα κύσειε κάρη καὶ χεῖρε λαβοῦσα.<br/>ἡ δ' ἐπεὶ εἰσῆλθεν καὶ ὑπέρβη λάϊνον οὐδόν,<br/>ἕζετ' ἔπειτ' Ὀδυσῆος ἐναντίη, ἐν πυρὸς αὐγῇ,<br/>τοίχου τοῦ ἑτέρου: ὁ δ' ἄρα πρὸς κίονα μακρὴν<br/>ἧστο κάτω ὁρόων, ποτιδέγμενος εἴ τί μιν εἴποι<br/>ἰφθίμη παράκοιτις, ἐπεὶ ἴδεν ὀφθαλμοῖσιν.<br/>ἡ δ' ἄνεω δὴν ἧστο, τάφος δέ οἱ ἦτορ ἵκανεν:<br/>ὄψει δ' ἄλλοτε μέν μιν ἐνωπαδίως ἐσίδεσκεν,<br/>ἄλλοτε δ' ἀγνώσασκε κακὰ χροὶ̈ εἵματ' ἔχοντα.<br/>Τηλέμαχος δ' ἐνένιπεν ἔπος τ' ἔφατ' ἔκ τ' ὀνόμαξε:</rtc></ruby> <ruby><rtc lang="grc" translate="no">"μῆτερ ἐμή, δύσμητερ, ἀπηνέα θυμὸν ἔχουσα,<br/>τίφθ' οὕτω πατρὸς νοσφίζεαι, οὐδὲ παρ' αὐτὸν<br/>ἑζομένη μύθοισιν ἀνείρεαι οὐδὲ μεταλλᾷς;<br/>οὐ μέν κ' ἄλλη γ' ὧδε γυνὴ τετληότι θυμῷ<br/>ἀνδρὸς ἀφεσταίη, ὅς οἱ κακὰ πολλὰ μογήσας<br/>ἔλθοι ἐεικοστῷ ἔτεϊ ἐς πατρίδα γαῖαν:<br/>σοὶ δ' αἰεὶ κραδίη στερεωτέρη ἐστὶ λίθοιο."</rtc></ruby> <ruby><rtc lang="grc" translate="no">τὸν δ' αὖτε προσέειπε περίφρων Πηνελόπεια:<br/>"τέκνον ἐμόν, θυμός μοι ἐνὶ στήθεσσι τέθηπεν,<br/>οὐδέ τι προσφάσθαι δύναμαι ἔπος οὐδ' ἐρέεσθαι<br/>οὐδ' εἰς ὦπα ἰδέσθαι ἐναντίον. εἰ δ' ἐτεὸν δὴ<br/>ἔστ' Ὀδυσεὺς καὶ οἶκον ἱκάνεται, ἦ μάλα νῶϊ<br/>γνωσόμεθ' ἀλλήλων καὶ λώϊον: ἔστι γὰρ ἡμῖν<br/>σήμαθ', ἃ δὴ καὶ νῶϊ κεκρυμμένα ἴδμεν ἀπ' ἄλλων."</rtc></ruby> <ruby><rtc lang="grc" translate="no">ὣς φάτο, μείδησεν δὲ πολύτλας δῖος Ὀδυσσεύς,<br/>αἶψα δὲ Τηλέμαχον ἔπεα πτερόεντα προσηύδα:</rtc></ruby> <ruby><rtc lang="grc" translate="no">"Τηλέμαχ', ἦ τοι μητέρ' ἐνὶ μεγάροισιν ἔασον<br/>πειράζειν ἐμέθεν: τάχα δὲ φράσεται καὶ ἄρειον.<br/>νῦν δ' ὅττι ῥυπόω, κακὰ δὲ χροὶ̈ εἵματα εἷμαι,<br/>τοὔνεκ' ἀτιμάζει με καὶ οὔ πω φησὶ τὸν εἶναι.<br/>ἡμεῖς δὲ φραζώμεθ' ὅπως ὄχ' ἄριστα γένηται.<br/>καὶ γάρ τίς θ' ἕνα φῶτα κατακτείνας ἐνὶ δήμῳ,<br/>ᾧ μὴ πολλοὶ ἔωσιν ἀοσσητῆρες ὀπίσσω,<br/>φεύγει πηούς τε προλιπὼν καὶ πατρίδα γαῖαν:<br/>ἡμεῖς δ' ἕρμα πόληος ἀπέκταμεν, οἳ μέγ' ἄριστοι<br/>κούρων εἰν Ἰθάκῃ: τὰ δέ σε φράζεσθαι ἄνωγα."</rtc></ruby> <ruby><rtc lang="grc" translate="no">τὸν δ' αὖ Τηλέμαχος πεπνυμένος ἀντίον ηὔδα:<br/>"αὐτὸς ταῦτά γε λεῦσσε, πάτερ φίλε: σὴν γὰρ ἀρίστην<br/>μῆτιν ἐπ' ἀνθρώπους φάσ' ἔμμεναι, οὐδέ κέ τίς τοι<br/>ἄλλος ἀνὴρ ἐρίσειε καταθνητῶν ἀνθρώπων.<br/>ἡμεῖς δ' ἐμμεμαῶτες ἅμ' ἑψόμεθ', οὐδέ τί φημι<br/>ἀλκῆς δευήσεσθαι, ὅση δύναμίς γε πάρεστιν."<br/>τὸν δ' ἀπαμειβόμενος προσέφη πολύμητις Ὀδυσσεύς<br/>"τοιγὰρ ἐγὼν ἐρέω ὥς μοι δοκεῖ εἶναι ἄριστα.<br/>πρῶτα μὲν ἂρ λούσασθε καὶ ἀμφιέσασθε χιτῶνας,<br/>δμῳὰς δ' ἐν μεγάροισιν ἀνώγετε εἵμαθ' ἑλέσθαι:<br/>αὐτὰρ θεῖος ἀοιδὸς ἔχων φόρμιγγα λίγειαν<br/>ἡμῖν ἡγείσθω φιλοπαίγμονος ὀρχηθμοῖο,<br/>ὥς κέν τις φαίη γάμον ἔμμεναι ἐκτὸς ἀκούων,<br/>ἢ ἀν' ὁδὸν στείχων, ἢ οἳ περιναιετάουσι:<br/>μὴ πρόσθε κλέος εὐρὺ φόνου κατὰ ἄστυ γένηται<br/>ἀνδρῶν μνηστήρων, πρίν γ' ἡμέας ἐλθέμεν ἔξω<br/>ἀγρὸν ἐς ἡμέτερον πολυδένδρεον: ἔνθα δ' ἔπειτα<br/>φρασσόμεθ' ὅττι κε κέρδος Ὀλύμπιος ἐγγυαλίξῃ."</rtc></ruby> <ruby><rtc lang="grc" translate="no">ὣς ἔφαθ', οἱ δ' ἄρα τοῦ μάλα μὲν κλύον ἠδ' ἐπίθοντο<br/>πρῶτα μὲν οὖν λούσαντο καὶ ἀμφιέσαντο χιτῶνας,<br/>ὅπλισθεν δὲ γυναῖκες: ὁ δ' εἵλετο θεῖος ἀοιδὸς<br/>φόρμιγγα γλαφυρήν, ἐν δέ σφισιν ἵμερον ὦρσε<br/>μολπῆς τε γλυκερῆς καὶ ἀμύμονος ὀρχηθμοῖο.<br/>τοῖσιν δὲ μέγα δῶμα περιστεναχίζετο ποσσὶν<br/>ἀνδρῶν παιζόντων καλλιζώνων τε γυναικῶν.<br/>ὧδε δέ τις εἴπεσκε δόμων ἔκτοσθεν ἀκούων:</rtc></ruby> <ruby><rtc lang="grc" translate="no">"ἦ μάλα δή τις ἔγημε πολυμνήστην βασίλειαν:<br/>σχετλίη, οὐδ' ἔτλη πόσιος οὗ κουριδίοιο<br/>εἴρυσθαι μέγα δῶμα διαμπερές, ἧος ἵκοιτο."</rtc></ruby> <ruby><rtc lang="grc" translate="no">ὣς ἄρα τις εἴπεσκε, τὰ δ' οὐκ ἴσαν ὡς ἐτέτυκτο.<br/>αὐτὰρ Ὀδυσσῆα μεγαλήτορα ᾧ ἐνὶ οἴκῳ<br/>Εὐρυνόμη ταμίη λοῦσεν καὶ χρῖσεν ἐλαίῳ,<br/>ἀμφὶ δέ μιν φᾶρος καλὸν βάλεν ἠδὲ χιτῶνα:<br/>αὐτὰρ κὰκ κεφαλῆς κάλλος πολὺ χεῦεν Ἀθήνη<br/>μείζονά τ' εἰσιδέειν καὶ πάσσονα: κὰδ δὲ κάρητος<br/>οὔλας ἧκε κόμας, ὑακινθίνῳ ἄνθει ὁμοίας.<br/>ὡς δ' ὅτε τις χρυσὸν περιχεύεται ἀργύρῳ ἀνὴρ<br/>ἴδρις, ὃν Ἥφαιστος δέδαεν καὶ Παλλὰς Ἀθήνη<br/>τέχνην παντοίην, χαρίεντα δὲ ἔργα τελείει:<br/>ὣς μὲν τῷ περίχευε χάριν κεφαλῇ τε καὶ ὤμοις.<br/>ἐκ δ' ἀσαμίνθου βῆ δέμας ἀθανάτοισιν ὁμοῖος:<br/>ἂψ δ' αὖτις κατ' ἄρ' ἕζετ' ἐπὶ θρόνου ἔνθεν ἀνέστη,<br/>ἀντίον ἧς ἀλόχου, καί μιν πρὸς μῦθον ἔειπε:</rtc></ruby> <ruby><rtc lang="grc" translate="no">"δαιμονίη, περί σοί γε γυναικῶν θηλυτεράων<br/>κῆρ ἀτέραμνον ἔθηκαν Ὀλύμπια δώματ' ἔχοντες:<br/>οὐ μέν κ' ἄλλη γ' ὧδε γυνὴ τετληότι θυμῷ<br/>ἀνδρὸς ἀφεσταίη, ὅς οἱ κακὰ πολλὰ μογήσας<br/>ἔλθοι ἐεικοστῷ ἔτεϊ ἐς πατρίδα γαῖαν.<br/>ἀλλ' ἄγε μοι, μαῖα, στόρεσον λέχος, ὄφρα καὶ αὐτὸς<br/>λέξομαι: ἦ γὰρ τῇ γε σιδήρεον ἐν φρεσὶ ἦτορ."</rtc></ruby> <ruby><rtc lang="grc" translate="no">τὸν δ' αὖτε προσέειπε περίφρων Πηνελόπεια:<br/>"δαιμόνι', οὔτ' ἄρ τι μεγαλίζομαι οὔτ' ἀθερίζω<br/>οὔτε λίην ἄγαμαι, μάλα δ' εὖ οἶδ' οἷος ἔησθα<br/>ἐξ Ἰθάκης ἐπὶ νηὸς ἰὼν δολιχηρέτμοιο.<br/>ἀλλ' ἄγε οἱ στόρεσον πυκινὸν λέχος, Εὐρύκλεια,<br/>ἐκτὸς ἐϋσταθέος θαλάμου, τόν ῥ' αὐτὸς ἐποίει:<br/>ἔνθα οἱ ἐκθεῖσαι πυκινὸν λέχος ἐμβάλετ' εὐνήν,<br/>κώεα καὶ χλαίνας καὶ ῥήγεα σιγαλόεντα."</rtc></ruby> <ruby><rtc lang="grc" translate="no">ὣς ἄρ' ἔφη πόσιος πειρωμένη: αὐτὰρ Ὀδυσσεὺς<br/>ὀχθήσας ἄλοχον προσεφώνεε κεδνὰ ἰδυῖαν:</rtc></ruby> <ruby><rtc lang="grc" translate="no">"ὦ γύναι, ἦ μάλα τοῦτο ἔπος θυμαλγὲς ἔειπες:<br/>τίς δέ μοι ἄλλοσε θῆκε λέχος; χαλεπὸν δέ κεν εἴη<br/>καὶ μάλ' ἐπισταμένῳ, ὅτε μὴ θεὸς αὐτὸς ἐπελθὼν<br/>ῥηϊδίως ἐθέλων θείη ἄλλῃ ἐνὶ χώρῃ.<br/>ἀνδρῶν δ' οὔ κέν τις ζωὸς βροτός, οὐδὲ μάλ' ἡβῶν,<br/>ῥεῖα μετοχλίσσειεν, ἐπεὶ μέγα σῆμα τέτυκται<br/>ἐν λέχει ἀσκητῷ: τὸ δ' ἐγὼ κάμον οὐδέ τις ἄλλος.<br/>θάμνος ἔφυ τανύφυλλος ἐλαίης ἕρκεος ἐντός,<br/>ἀκμηνὸς θαλέθων: πάχετος δ' ἦν ἠύ̈τε κίων.<br/>τῷ δ' ἐγὼ ἀμφιβαλὼν θάλαμον δέμον, ὄφρ' ἐτέλεσσα,<br/>πυκνῇσιν λιθάδεσσι, καὶ εὖ καθύπερθεν ἔρεψα,<br/>κολλητὰς δ' ἐπέθηκα θύρας, πυκινῶς ἀραρυίας.<br/>καὶ τότ' ἔπειτ' ἀπέκοψα κόμην τανυφύλλου ἐλαίης,<br/>κορμὸν δ' ἐκ ῥίζης προταμὼν ἀμφέξεσα χαλκῷ<br/>εὖ καὶ ἐπισταμένως, καὶ ἐπὶ στάθμην ἴθυνα,<br/>ἑρμῖν' ἀσκήσας, τέτρηνα δὲ πάντα τερέτρῳ.<br/>ἐκ δὲ τοῦ ἀρχόμενος λέχος ἔξεον, ὄφρ' ἐτέλεσσα,<br/>δαιδάλλων χρυσῷ τε καὶ ἀργύρῳ ἠδ' ἐλέφαντι:<br/>ἐκ δ' ἐτάνυσσα ἱμάντα βοὸς φοίνικι φαεινόν.<br/>οὕτω τοι τόδε σῆμα πιφαύσκομαι: οὐδέ τι οἶδα,<br/>ἤ μοι ἔτ' ἔμπεδόν ἐστι, γύναι, λέχος, ἦέ τις ἤδη<br/>ἀνδρῶν ἄλλοσε θῆκε, ταμὼν ὕπο πυθμέν' ἐλαίης."</rtc></ruby> <ruby><rtc lang="grc" translate="no">ὣς φάτο, τῆς δ' αὐτοῦ λύτο γούνατα καὶ φίλον ἦτορ,<br/>σήματ' ἀναγνούσῃ τά οἱ ἔμπεδα πέφραδ' Ὀδυσσεύς:<br/>δακρύσασα δ' ἔπειτ' ἰθὺς δράμεν, ἀμφὶ δὲ χεῖρας<br/>δειρῇ βάλλ' Ὀδυσῆϊ, κάρη δ' ἔκυσ' ἠδὲ προσηύδα:</rtc></ruby> <ruby><rtc lang="grc" translate="no">"μή μοι, Ὀδυσσεῦ, σκύζευ, ἐπεὶ τά περ ἄλλα μάλιστα<br/>ἀνθρώπων πέπνυσο: θεοὶ δ' ὤπαζον ὀϊζύν,<br/>οἳ νῶϊν ἀγάσαντο παρ' ἀλλήλοισι μένοντε<br/>ἥβης ταρπῆναι καὶ γήραος οὐδὸν ἱκέσθαι.<br/>αὐτὰρ μὴ νῦν μοι τόδε χώεο μηδὲ νεμέσσα,<br/>οὕνεκά σ' οὐ τὸ πρῶτον, ἐπεὶ ἴδον, ὧδ' ἀγάπησα.<br/>αἰεὶ γάρ μοι θυμὸς ἐνὶ στήθεσσι φίλοισιν<br/>ἐρρίγει μή τίς με βροτῶν ἀπάφοιτο ἔπεσσιν<br/>ἐλθών: πολλοὶ γὰρ κακὰ κέρδεα βουλεύουσιν.<br/>οὐδέ κεν Ἀργείη Ἑλένη, Διὸς ἐκγεγαυῖα,<br/>ἀνδρὶ παρ' ἀλλοδαπῷ ἐμίγη φιλότητι καὶ εὐνῇ,<br/>εἰ ᾔδη ὅ μιν αὖτις ἀρήϊοι υἷες Ἀχαιῶν<br/>ἀξέμεναι οἶκόνδε φίλην ἐς πατρίδ' ἔμελλον.<br/>τὴν δ' ἦ τοι ῥέξαι θεὸς ὤρορεν ἔργον ἀεικές:<br/>τὴν δ' ἄτην οὐ πρόσθεν ἑῷ ἐγκάτθετο θυμῷ<br/>λυγρήν, ἐξ ἧς πρῶτα καὶ ἡμέας ἵκετο πένθος.<br/>νῦν δ', ἐπεὶ ἤδη σήματ' ἀριφραδέα κατέλεξας<br/>εὐνῆς ἡμετέρης, ἣν οὐ βροτὸς ἄλλος ὀπώπει,<br/>ἀλλ' οἶοι σύ τ' ἐγώ τε καὶ ἀμφίπολος μία μούνη,<br/>Ἀκτορίς, ἥν μοι δῶκε πατὴρ ἔτι δεῦρο κιούσῃ,<br/>ἣ νῶϊν εἴρυτο θύρας πυκινοῦ θαλάμοιο,<br/>πείθεις δή μευ θυμόν, ἀπηνέα περ μάλ' ἐόντα."<br/>ὣς φάτο, τῷ δ' ἔτι μᾶλλον ὑφ' ἵμερον ὦρσε γόοιο:<br/>κλαῖε δ' ἔχων ἄλοχον θυμαρέα, κεδνὰ ἰδυῖαν.<br/>ὡς δ' ὅτ' ἂν ἀσπάσιος γῆ νηχομένοισι φανήῃ,<br/>ὧν τε Ποσειδάων εὐεργέα νῆ' ἐνὶ πόντῳ<br/>ῥαίσῃ, ἐπειγομένην ἀνέμῳ καὶ κύματι πηγῷ:<br/>παῦροι δ' ἐξέφυγον πολιῆς ἁλὸς ἤπειρόνδε<br/>νηχόμενοι, πολλὴ δὲ περὶ χροὶ̈ τέτροφεν ἅλμη,<br/>ἀσπάσιοι δ' ἐπέβαν γαίης, κακότητα φυγόντες:<br/>ὣς ἄρα τῇ ἀσπαστὸς ἔην πόσις εἰσοροώσῃ,<br/>δειρῆς δ' οὔ πω πάμπαν ἀφίετο πήχεε λευκώ.<br/>καί νύ κ' ὀδυρομένοισι φάνη ῥοδοδάκτυλος Ἠώς,<br/>εἰ μὴ ἄρ' ἄλλ' ἐνόησε θεὰ γλαυκῶπις Ἀθήνη.<br/>νύκτα μὲν ἐν περάτῃ δολιχὴν σχέθεν, Ἠῶ δ' αὖτε<br/>ῥύσατ' ἐπ' Ὠκεανῷ χρυσόθρονον, οὐδ' ἔα ἵππους<br/>ζεύγνυσθ' ὠκύποδας, φάος ἀνθρώποισι φέροντας,<br/>Λάμπον καὶ Φαέθονθ', οἵ τ' Ἠῶ πῶλοι ἄγουσι.</rtc></ruby> <ruby><rtc lang="grc" translate="no">καὶ τότ' ἄρ' ἣν ἄλοχον προσέφη πολύμητις Ὀδυσσεύς<br/>"ὦ γύναι, οὐ γάρ πω πάντων ἐπὶ πείρατ' ἀέθλων<br/>ἤλθομεν, ἀλλ' ἔτ' ὄπισθεν ἀμέτρητος πόνος ἔσται,<br/>πολλὸς καὶ χαλεπός, τὸν ἐμὲ χρὴ πάντα τελέσσαι.<br/>ὣς γάρ μοι ψυχὴ μαντεύσατο Τειρεσίαο<br/>ἤματι τῷ ὅτε δὴ κατέβην δόμον Ἄϊδος εἴσω,<br/>νόστον ἑταίροισιν διζήμενος ἠδ' ἐμοὶ αὐτῷ.<br/>ἀλλ' ἔρχευ, λέκτρονδ' ἴομεν, γύναι, ὄφρα καὶ ἤδη<br/>ὕπνῳ ὕπο γλυκερῷ ταρπώμεθα κοιμηθέντε."</rtc></ruby> <ruby><rtc lang="grc" translate="no">τὸν δ' αὖτε προσέειπε περίφρων Πηνελόπεια:<br/>"εὐνὴ μὲν δή σοί γε τότ' ἔσσεται ὁππότε θυμῷ<br/>σῷ ἐθέλῃς, ἐπεὶ ἄρ σε θεοὶ ποίησαν ἱκέσθαι<br/>οἶκον ἐϋκτίμενον καὶ σὴν ἐς πατρίδα γαῖαν:<br/>ἀλλ' ἐπεὶ ἐφράσθης καί τοι θεὸς ἔμβαλε θυμῷ,<br/>εἴπ' ἄγε μοι τὸν ἄεθλον, ἐπεὶ καὶ ὄπισθεν, ὀί̈ω,<br/>πεύσομαι, αὐτίκα δ' ἐστὶ δαήμεναι οὔ τι χέρειον."<br/>τὴν δ' ἀπαμειβόμενος προσέφη πολύμητις Ὀδυσσεύς:<br/>"δαιμονίη, τί τ' ἄρ' αὖ με μάλ' ὀτρύνουσα κελεύεις<br/>εἰπέμεν; αὐτὰρ ἐγὼ μυθήσομαι οὐδ' ἐπικεύσω.<br/>οὐ μέν τοι θυμὸς κεχαρήσεται: οὐδὲ γὰρ αὐτὸς<br/>χαίρω, ἐπεὶ μάλα πολλὰ βροτῶν ἐπὶ ἄστε' ἄνωγεν<br/>ἐλθεῖν, ἐν χείρεσσιν ἔχοντ' εὐῆρες ἐρετμόν,<br/>εἰς ὅ κε τοὺς ἀφίκωμαι οἳ οὐκ ἴσασι θάλασσαν<br/>ἀνέρες, οὐδέ θ' ἅλεσσι μεμιγμένον εἶδαρ ἔδουσιν:<br/>οὐδ' ἄρα τοί γ' ἴσασι νέας φοινικοπαρῄους,<br/>οὐδ' εὐήρε' ἐρετμά, τά τε πτερὰ νηυσὶ πέλονται.<br/>σῆμα δέ μοι τόδ' ἔειπεν ἀριφραδές, οὐδέ σε κεύσω:<br/>ὁππότε κεν δή μοι ξυμβλήμενος ἄλλος ὁδίτης<br/>φήῃ ἀθηρηλοιγὸν ἔχειν ἀνὰ φαιδίμῳ ὤμῳ,<br/>καὶ τότε μ' ἐν γαίῃ πήξαντ' ἐκέλευεν ἐρετμόν,<br/>ἔρξανθ' ἱερὰ καλὰ Ποσειδάωνι ἄνακτι,<br/>ἀρνειὸν ταῦρόν τε συῶν τ' ἐπιβήτορα κάπρον,<br/>οἴκαδ' ἀποστείχειν, ἔρδειν θ' ἱερὰς ἑκατόμβας<br/>ἀθανάτοισι θεοῖσι, τοὶ οὐρανὸν εὐρὺν ἔχουσι,<br/>πᾶσι μάλ' ἑξείης: θάνατος δέ μοι ἐξ ἁλὸς αὐτῷ<br/>ἀβληχρὸς μάλα τοῖος ἐλεύσεται, ὅς κέ με πέφνῃ<br/>γήρας ὕπο λιπαρῷ ἀρημένον: ἀμφὶ δὲ λαοὶ<br/>ὄλβιοι ἔσσονται: τὰ δέ μοι φάτο πάντα τελεῖσθαι."<br/>τὸν δ' αὖτε προσέειπε περίφρων Πηνελόπεια:<br/>"εἰ μὲν δὴ γῆράς γε θεοὶ τελέουσιν ἄρειον,<br/>ἐλπωρή τοι ἔπειτα κακῶν ὑπάλυξιν ἔσεσθαι."</rtc></ruby> <ruby><rtc lang="grc" translate="no">ὣς οἱ μὲν τοιαῦτα πρὸς ἀλλήλους ἀγόρευον:<br/>τόφρα δ' ἄρ' Εὐρυνόμη τε ἰδὲ τροφὸς ἔντυον εὐνὴν<br/>ἐσθῆτος μαλακῆς, δαί̈δων ὕπο λαμπομενάων.<br/>αὐτὰρ ἐπεὶ στόρεσαν πυκινὸν λέχος ἐγκονέουσαι,<br/>γρηὺ̈ς μὲν κείουσα πάλιν οἶκόνδε βεβήκει,<br/>τοῖσιν δ' Εὐρυνόμη θαλαμηπόλος ἡγεμόνευεν<br/>ἐρχομένοισι λέχοσδε, δάος μετὰ χερσὶν ἔχουσα:<br/>ἐς θάλαμον δ' ἀγαγοῦσα πάλιν κίεν. οἱ μὲν ἔπειτα<br/>ἀσπάσιοι λέκτροιο παλαιοῦ θεσμὸν ἵκοντο:<br/>αὐτὰρ Τηλέμαχος καὶ βουκόλος ἠδὲ συβώτης<br/>παῦσαν ἄρ' ὀρχηθμοῖο πόδας, παῦσαν δὲ γυναῖκας,<br/>αὐτοὶ δ' εὐνάζοντο κατὰ μέγαρα σκιόεντα.</rtc></ruby> <ruby><rtc lang="grc" translate="no">τὼ δ' ἐπεὶ οὖν φιλότητος ἐταρπήτην ἐρατεινῆς,<br/>τερπέσθην μύθοισι, πρὸς ἀλλήλους ἐνέποντε,<br/>ἡ μὲν ὅσ' ἐν μεγάροισιν ἀνέσχετο δῖα γυναικῶν,<br/>ἀνδρῶν μνηστήρων ἐσορῶσ' ἀί̈δηλον ὅμιλον,<br/>οἳ ἕθεν εἵνεκα πολλά, βόας καὶ ἴφια μῆλα,<br/>ἔσφαζον, πολλὸς δὲ πίθων ἠφύσσετο οἶνος:<br/>αὐτὰρ ὁ διογενὴς Ὀδυσεὺς ὅσα κήδε' ἔθηκεν<br/>ἀνθρώποις ὅσα τ' αὐτὸς ὀϊζύσας ἐμόγησε,<br/>πάντ' ἔλεγ': ἡ δ' ἄρ' ἐτέρπετ' ἀκούουσ', οὐδέ οἱ ὕπνος<br/>πῖπτεν ἐπὶ βλεφάροισι πάρος καταλέξαι ἅπαντα.</rtc></ruby> <ruby><rtc lang="grc" translate="no">ἤρξατο δ' ὡς πρῶτον Κίκονας δάμασ', αὐτὰρ ἔπειτα<br/>ἦλθ' ἐς Λωτοφάγων ἀνδρῶν πίειραν ἄρουραν:<br/>ἠδ' ὅσα Κύκλωψ ἔρξε, καὶ ὡς ἀπετίσατο ποινὴν<br/>ἰφθίμων ἑτάρων, οὓς ἤσθιεν οὐδ' ἐλέαιρεν:<br/>ἠδ' ὡς Αἴολον ἵκεθ', ὅ μιν πρόφρων ὑπέδεκτο<br/>καὶ πέμπ', οὐδέ πω αἶσα φίλην ἐς πατρίδ' ἱκέσθαι<br/>ἤην, ἀλλά μιν αὖτις ἀναρπάξασα θύελλα<br/>πόντον ἐπ' ἰχθυόεντα φέρεν βαρέα στενάχοντα:<br/>ἠδ' ὡς Τηλέπυλον Λαιστρυγονίην ἀφίκανεν,<br/>οἳ νῆάς τ' ὄλεσαν καὶ ἐϋκνήμιδας ἑταίρους<br/>πάντας: Ὀδυσσεὺς δ' οἶος ὑπέκφυγε νηὶ̈ μελαίνῃ:<br/>καὶ Κίρκης κατέλεξε δόλον πολυμηχανίην τε,<br/>ἠδ' ὡς εἰς Ἀί̈δεω δόμον ἤλυθεν εὐρώεντα,<br/>ψυχῇ χρησόμενος Θηβαίου Τειρεσίαο,<br/>νηὶ̈ πολυκλήϊδι, καὶ εἴσιδε πάντας ἑταίρους<br/>μητέρα θ', ἥ μιν ἔτικτε καὶ ἔτρεφε τυτθὸν ἐόντα:<br/>ἠδ' ὡς Σειρήνων ἁδινάων φθόγγον ἄκουσεν,<br/>ὥς θ' ἵκετο Πλαγκτὰς πέτρας δεινήν τε Χάρυβδιν<br/>Σκύλλην θ', ἣν οὔ πώ ποτ' ἀκήριοι ἄνδρες ἄλυξαν:<br/>ἠδ' ὡς Ἠελίοιο βόας κατέπεφνον ἑταῖροι:<br/>ἠδ' ὡς νῆα θοὴν ἔβαλε ψολόεντι κεραυνῷ<br/>Ζεὺς ὑψιβρεμέτης, ἀπὸ δ' ἔφθιθεν ἐσθλοὶ ἑταῖροι<br/>πάντες ὁμῶς, αὐτὸς δὲ κακὰς ὑπὸ κῆρας ἄλυξεν:<br/>ὥς θ' ἵκετ' Ὠγυγίην νῆσον νύμφην τε Καλυψώ,<br/>ἣ δή μιν κατέρυκε, λιλαιομένη πόσιν εἶναι,<br/>ἐν σπέσσι γλαφυροῖσι, καὶ ἔτρεφεν ἠδὲ ἔφασκε<br/>θήσειν ἀθάνατον καὶ ἀγήραον ἤματα πάντα:<br/>ἀλλὰ τοῦ οὔ ποτε θυμὸν ἐνὶ στήθεσσιν ἔπειθεν:<br/>ἠδ' ὡς ἐς Φαίηκας ἀφίκετο πολλὰ μογήσας,<br/>οἳ δή μιν περὶ κῆρι θεὸν ὣς τιμήσαντο<br/>καὶ πέμψαν σὺν νηὶ̈ φίλην ἐς πατρίδα γαῖαν,<br/>χαλκόν τε χρυσόν τε ἅλις ἐσθῆτά τε δόντες.<br/>τοῦτ' ἄρα δεύτατον εἶπεν ἔπος, ὅτε οἱ γλυκὺς ὕπνος<br/>λυσιμελὴς ἐπόρουσε, λύων μελεδήματα θυμοῦ.<br/>ἡ δ' αὖτ' ἄλλ' ἐνόησε θεὰ γλαυκῶπις Ἀθήνη:<br/>ὁππότε δή ῥ' Ὀδυσῆα ἐέλπετο ὃν κατὰ θυμὸν<br/>εὐνῆς ἧς ἀλόχου ταρπήμεναι ἠδὲ καὶ ὕπνου,<br/>αὐτίκ' ἀπ' Ὠκεανοῦ χρυσόθρονον ἠριγένειαν<br/>ὦρσεν, ἵν' ἀνθρώποισι φόως φέροι: ὦρτο δ' Ὀδυσσεὺς<br/>εὐνῆς ἐκ μαλακῆς, ἀλόχῳ δ' ἐπὶ μῦθον ἔτελλεν:</rtc></ruby> <ruby><rtc lang="grc" translate="no">"ὦ γύναι, ἤδη μὲν πολέων κεκορήμεθ' ἀέθλων<br/>ἀμφοτέρω, σὺ μὲν ἐνθάδ' ἐμὸν πολυκηδέα νόστον<br/>κλαίουσ'. αὐτὰρ ἐμὲ Ζεὺς ἄλγεσι καὶ θεοὶ ἄλλοι<br/>ἱέμενον πεδάασκον ἐμῆς ἀπὸ πατρίδος αἴης:<br/>νῦν δ' ἐπεὶ ἀμφοτέρω πολυήρατον ἱκόμεθ' εὐνήν,<br/>κτήματα μὲν τά μοι ἔστι, κομιζέμεν ἐν μεγάροισι,<br/>μῆλα δ' ἅ μοι μνηστῆρες ὑπερφίαλοι κατέκειραν,<br/>πολλὰ μὲν αὐτὸς ἐγὼ ληί̈σσομαι, ἄλλα δ' Ἀχαιοὶ<br/>δώσουσ', εἰς ὅ κε πάντας ἐνιπλήσωσιν ἐπαύλους.<br/>ἀλλ' ἦ τοι μὲν ἐγὼ πολυδένδρεον ἀγρὸν ἔπειμι,<br/>ὀψόμενος πατέρ' ἐσθλόν, ὅ μοι πυκινῶς ἀκάχηται:<br/>σοὶ δέ, γύναι, τάδ' ἐπιτέλλω, πινυτῇ περ ἐούσῃ:<br/>αὐτίκα γὰρ φάτις εἶσιν ἅμ' ἠελίῳ ἀνιόντι<br/>ἀνδρῶν μνηστήρων, οὓς ἔκτανον ἐν μεγάροισιν:<br/>εἰς ὑπερῷ' ἀναβᾶσα σὺν ἀμφιπόλοισι γυναιξὶν<br/>ἧσθαι, μηδέ τινα προτιόσσεο μηδ' ἐρέεινε."</rtc></ruby> <ruby><rtc lang="grc" translate="no">ἦ ῥα καὶ ἀμφ' ὤμοισιν ἐδύσετο τεύχεα καλά,<br/>ὦρσε δὲ Τηλέμαχον καὶ βουκόλον ἠδὲ συβώτην,<br/>πάντας δ' ἔντε' ἄνωγεν ἀρήϊα χερσὶν ἑλέσθαι.<br/>οἱ δέ οἱ οὐκ ἀπίθησαν, ἐθωρήσσοντο δὲ χαλκῷ,<br/>ὤϊξαν δὲ θύρας, ἐκ δ' ἤϊον: ἦρχε δ' Ὀδυσσεύς.<br/>ἤδη μὲν φάος ἦεν ἐπὶ χθόνα, τοὺς δ' ἄρ' Ἀθήνη<br/>νυκτὶ κατακρύψασα θοῶς ἐξῆγε πόληος.</rtc></ruby>