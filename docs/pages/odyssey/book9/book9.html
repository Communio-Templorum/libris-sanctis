<article itemscope itemtype="http://schema.org/Book http://schema.org/PublicationVolume"><meta itemprop="volumeNumber" content="8"><h2 itemprop="name">The Odyssey</h2><u itemprop="author">Homer</u><section itemscope itemtype="http://schema.org/Book http://schema.org/PublicationIssue"><nav><a href="#!/odyssey/" rel="contents">Table of Contents</a> <a href="#!/odyssey/book8/" rel="next">Previous</a> <a href="#!/odyssey/book10/" rel="next">Next</a></nav><meta itemprop="issueNumber" content="9"><h3 itemprop="name">Book 9</h3><aside>Be mindful that the English translation provided is but <em>one</em> possible translation. Only the original Greek is held as authoritative and sacred.</aside><ol><ruby><rtc lang="grc" translate="no">τὸν δ' ἀπαμειβόμενος προσέφη πολύμητις Ὀδυσσεύς: <rtc lang="grc" translate="no">"Ἀλκίνοε κρεῖον, πάντων ἀριδείκετε λαῶν, <rtc lang="grc" translate="no">ἦ τοι μὲν τόδε καλὸν ἀκουέμεν ἐστὶν ἀοιδοῦ <rtc lang="grc" translate="no">τοιοῦδ' οἷος ὅδ' ἐστί, θεοῖς ἐναλίγκιος αὐδήν. <rtc lang="grc" translate="no">οὐ γὰρ ἐγώ γέ τί φημι τέλος χαριέστερον εἶναι <rtc lang="grc" translate="no">ἢ ὅτ' ἐυφροσύνη μὲν ἔχῃ κάτα δῆμον ἅπαντα, <rtc lang="grc" translate="no">δαιτυμόνες δ' ἀνὰ δώματ' ἀκουάζωνται ἀοιδοῦ <rtc lang="grc" translate="no">ἥμενοι ἑξείης, παρὰ δὲ πλήθωσι τράπεζαι <rtc lang="grc" translate="no">σίτου καὶ κρειῶν, μέθυ δ' ἐκ κρητῆρος ἀφύσσων <rtc lang="grc" translate="no">οἰνοχόος φορέῃσι καὶ ἐγχείῃ δεπάεσσι: <rtc lang="grc" translate="no">τοῦτό τί μοι κάλλιστον ἐνὶ φρεσὶν εἴδεται εἶναι. <rtc lang="grc" translate="no">σοὶ δ' ἐμὰ κήδεα θυμὸς ἐπετράπετο στονόεντα <rtc lang="grc" translate="no">εἴρεσθ', ὄφρ' ἔτι μᾶλλον ὀδυρόμενος στεναχίζω: <rtc lang="grc" translate="no">τί πρῶτόν τοι ἔπειτα, τί δ' ὑστάτιον καταλέξω; <rtc lang="grc" translate="no">κήδε' ἐπεί μοι πολλὰ δόσαν θεοὶ Οὐρανίωνες. <rtc lang="grc" translate="no">νῦν δ' ὄνομα πρῶτον μυθήσομαι, ὄφρα καὶ ὑμεῖς <rtc lang="grc" translate="no">εἴδετ', ἐγὼ δ' ἂν ἔπειτα φυγὼν ὕπο νηλεὲς ἦμαρ <rtc lang="grc" translate="no">ὑμῖν ξεῖνος ἔω καὶ ἀπόπροθι δώματα ναίων. <rtc lang="grc" translate="no">εἴμ' Ὀδυσεὺς Λαερτιάδης, ὃς πᾶσι δόλοισιν <rtc lang="grc" translate="no">ἀνθρώποισι μέλω, καί μευ κλέος οὐρανὸν ἵκει. <rtc lang="grc" translate="no">ναιετάω δ' Ἰθάκην ἐυδείελον: ἐν δ' ὄρος αὐτῇ <rtc lang="grc" translate="no">Νήριτον εἰνοσίφυλλον, ἀριπρεπές: ἀμφὶ δὲ νῆσοι <rtc lang="grc" translate="no">πολλαὶ ναιετάουσι μάλα σχεδὸν ἀλλήλῃσι, <rtc lang="grc" translate="no">Δουλίχιόν τε Σάμη τε καὶ ὑλήεσσα Ζάκυνθος. <rtc lang="grc" translate="no">αὐτὴ δὲ χθαμαλὴ πανυπερτάτη εἰν ἁλὶ κεῖται <rtc lang="grc" translate="no">πρὸς ζόφον, αἱ δέ τ' ἄνευθε πρὸς ἠῶ τ' ἠέλιόν τε, <rtc lang="grc" translate="no">τρηχεῖ', ἀλλ' ἀγαθὴ κουροτρόφος: οὔ τοι ἐγώ γε <rtc lang="grc" translate="no">ἧς γαίης δύναμαι γλυκερώτερον ἄλλο ἰδέσθαι. <rtc lang="grc" translate="no">ἦ μέν μ' αὐτόθ' ἔρυκε Καλυψώ, δῖα θεάων, <rtc lang="grc" translate="no">ἐν σπέσσι γλαφυροῖσι, λιλαιομένη πόσιν εἶναι: <rtc lang="grc" translate="no">ὣς δ' αὔτως Κίρκη κατερήτυεν ἐν μεγάροισιν <rtc lang="grc" translate="no">Αἰαίη δολόεσσα, λιλαιομένη πόσιν εἶναι: <rtc lang="grc" translate="no">ἀλλ' ἐμὸν οὔ ποτε θυμὸν ἐνὶ στήθεσσιν ἔπειθον. <rtc lang="grc" translate="no">ὣς οὐδὲν γλύκιον ἧς πατρίδος οὐδὲ τοκήων <rtc lang="grc" translate="no">γίγνεται, εἴ περ καί τις ἀπόπροθι πίονα οἶκον <rtc lang="grc" translate="no">γαίῃ ἐν ἀλλοδαπῇ ναίει ἀπάνευθε τοκήων. <rtc lang="grc" translate="no">εἰ δ' ἄγε τοι καὶ νόστον ἐμὸν πολυκηδέ' ἐνίσπω, <rtc lang="grc" translate="no">ὅν μοι Ζεὺς ἐφέηκεν ἀπὸ Τροίηθεν ἰόντι.</rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></ruby> <ruby><rtc lang="grc" translate="no">"Ἰλιόθεν με φέρων ἄνεμος Κικόνεσσι πέλασσεν, <rtc lang="grc" translate="no">Ἰσμάρῳ. ἔνθα δ' ἐγὼ πόλιν ἔπραθον, ὤλεσα δ' αὐτούς: <rtc lang="grc" translate="no">ἐκ πόλιος δ' ἀλόχους καὶ κτήματα πολλὰ λαβόντες <rtc lang="grc" translate="no">δασσάμεθ', ὡς μή τίς μοι ἀτεμβόμενος κίοι ἴσης. <rtc lang="grc" translate="no">ἔνθ' ἦ τοι μὲν ἐγὼ διερῷ ποδὶ φευγέμεν ἡμέας <rtc lang="grc" translate="no">ἠνώγεα, τοὶ δὲ μέγα νήπιοι οὐκ ἐπίθοντο. <rtc lang="grc" translate="no">ἔνθα δὲ πολλὸν μὲν μέθυ πίνετο, πολλὰ δὲ μῆλα <rtc lang="grc" translate="no">ἔσφαζον παρὰ θῖνα καὶ εἰλίποδας ἕλικας βοῦς:</rtc></rtc></rtc></rtc></rtc></rtc></rtc></rtc></ruby> <ruby><rtc lang="grc" translate="no">τόφρα δ' ἄρ' οἰχόμενοι Κίκονες Κικόνεσσι γεγώνευν, <rtc lang="grc" translate="no">οἵ σφιν γείτονες ἦσαν, ἅμα πλέονες καὶ ἀρείους, <rtc lang="grc" translate="no">ἤπειρον ναίοντες, ἐπιστάμενοι μὲν ἀφ' ἵππων <rtc lang="grc" translate="no">ἀνδράσι μάρνασθαι καὶ ὅθι χρὴ πεζὸν ἐόντα. <rtc lang="grc" translate="no">ἦλθον ἔπειθ' ὅσα φύλλα καὶ ἄνθεα γίγνεται ὥρῃ, <rtc lang="grc" translate="no">ἠέριοι: τότε δή ῥα κακὴ Διὸς αἶσα παρέστη <rtc lang="grc" translate="no">ἡμῖν αἰνομόροισιν, ἵν' ἄλγεα πολλὰ πάθοιμεν. <rtc lang="grc" translate="no">στησάμενοι δ' ἐμάχοντο μάχην παρὰ νηυσὶ θοῇσι, <rtc lang="grc" translate="no">βάλλον δ' ἀλλήλους χαλκήρεσιν ἐγχείῃσιν. <rtc lang="grc" translate="no">ὄφρα μὲν ἠὼς ἦν καὶ ἀέξετο ἱερὸν ἦμαρ, <rtc lang="grc" translate="no">τόφρα δ' ἀλεξόμενοι μένομεν πλέονάς περ ἐόντας. <rtc lang="grc" translate="no">ἦμος δ' ἠέλιος μετενίσσετο βουλυτόνδε, <rtc lang="grc" translate="no">καὶ τότε δὴ Κίκονες κλῖναν δαμάσαντες Ἀχαιούς. <rtc lang="grc" translate="no">ἓξ δ' ἀφ' ἑκάστης νηὸς ἐυκνήμιδες ἑταῖροι <rtc lang="grc" translate="no">ὤλονθ': οἱ δ' ἄλλοι φύγομεν θάνατόν τε μόρον τε.</rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></ruby> <ruby><rtc lang="grc" translate="no">"ἔνθεν δὲ προτέρω πλέομεν ἀκαχήμενοι ἦτορ, <rtc lang="grc" translate="no">ἄσμενοι ἐκ θανάτοιο, φίλους ὀλέσαντες ἑταίρους. <rtc lang="grc" translate="no">οὐδ' ἄρα μοι προτέρω νῆες κίον ἀμφιέλισσαι, <rtc lang="grc" translate="no">πρίν τινα τῶν δειλῶν ἑτάρων τρὶς ἕκαστον ἀῦσαι, <rtc lang="grc" translate="no">οἳ θάνον ἐν πεδίῳ Κικόνων ὕπο δῃωθέντες. <rtc lang="grc" translate="no">νηυσὶ δ' ἐπῶρσ' ἄνεμον Βορέην νεφεληγερέτα Ζεὺς <rtc lang="grc" translate="no">λαίλαπι θεσπεσίῃ, σὺν δὲ νεφέεσσι κάλυψε <rtc lang="grc" translate="no">γαῖαν ὁμοῦ καὶ πόντον: ὀρώρει δ' οὐρανόθεν νύξ. <rtc lang="grc" translate="no">αἱ μὲν ἔπειτ' ἐφέροντ' ἐπικάρσιαι, ἱστία δέ σφιν <rtc lang="grc" translate="no">τριχθά τε καὶ τετραχθὰ διέσχισεν ἲς ἀνέμοιο. <rtc lang="grc" translate="no">καὶ τὰ μὲν ἐς νῆας κάθεμεν, δείσαντες ὄλεθρον, <rtc lang="grc" translate="no">αὐτὰς δ' ἐσσυμένως προερέσσαμεν ἤπειρόνδε. <rtc lang="grc" translate="no">ἔνθα δύω νύκτας δύο τ' ἤματα συνεχὲς αἰεὶ <rtc lang="grc" translate="no">κείμεθ', ὁμοῦ καμάτῳ τε καὶ ἄλγεσι θυμὸν ἔδοντες. <rtc lang="grc" translate="no">ἀλλ' ὅτε δὴ τρίτον ἦμαρ ἐυπλόκαμος τέλεσ' Ἠώς, <rtc lang="grc" translate="no">ἱστοὺς στησάμενοι ἀνά θ' ἱστία λεύκ' ἐρύσαντες <rtc lang="grc" translate="no">ἥμεθα, τὰς δ' ἄνεμός τε κυβερνῆταί τ' ἴθυνον. <rtc lang="grc" translate="no">καί νύ κεν ἀσκηθὴς ἱκόμην ἐς πατρίδα γαῖαν: <rtc lang="grc" translate="no">ἀλλά με κῦμα ῥόος τε περιγνάμπτοντα Μάλειαν <rtc lang="grc" translate="no">καὶ Βορέης ἀπέωσε, παρέπλαγξεν δὲ Κυθήρων. <rtc lang="grc" translate="no">"ἔνθεν δ' ἐννῆμαρ φερόμην ὀλοοῖς ἀνέμοισιν <rtc lang="grc" translate="no">πόντον ἐπ' ἰχθυόεντα: ἀτὰρ δεκάτῃ ἐπέβημεν <rtc lang="grc" translate="no">γαίης Λωτοφάγων, οἵ τ' ἄνθινον εἶδαρ ἔδουσιν. <rtc lang="grc" translate="no">ἔνθα δ' ἐπ' ἠπείρου βῆμεν καὶ ἀφυσσάμεθ' ὕδωρ, <rtc lang="grc" translate="no">αἶψα δὲ δεῖπνον ἕλοντο θοῇς παρὰ νηυσὶν ἑταῖροι. <rtc lang="grc" translate="no">αὐτὰρ ἐπεὶ σίτοιό τ' ἐπασσάμεθ' ἠδὲ ποτῆτος, <rtc lang="grc" translate="no">δὴ τοτ' ἐγὼν ἑτάρους προί̈ειν πεύθεσθαι ἰόντας, <rtc lang="grc" translate="no">οἵ τινες ἀνέρες εἶεν ἐπὶ χθονὶ σῖτον ἔδοντες <rtc lang="grc" translate="no">ἄνδρε δύω κρίνας, τρίτατον κήρυχ' ἅμ' ὀπάσσας. <rtc lang="grc" translate="no">οἱ δ' αἶψ' οἰχόμενοι μίγεν ἀνδράσι Λωτοφάγοισιν: <rtc lang="grc" translate="no">οὐδ' ἄρα Λωτοφάγοι μήδονθ' ἑτάροισιν ὄλεθρον <rtc lang="grc" translate="no">ἡμετέροις, ἀλλά σφι δόσαν λωτοῖο πάσασθαι. <rtc lang="grc" translate="no">τῶν δ' ὅς τις λωτοῖο φάγοι μελιηδέα καρπόν, <rtc lang="grc" translate="no">οὐκέτ' ἀπαγγεῖλαι πάλιν ἤθελεν οὐδὲ νέεσθαι, <rtc lang="grc" translate="no">ἀλλ' αὐτοῦ βούλοντο μετ' ἀνδράσι Λωτοφάγοισι <rtc lang="grc" translate="no">λωτὸν ἐρεπτόμενοι μενέμεν νόστου τε λαθέσθαι. <rtc lang="grc" translate="no">τοὺς μὲν ἐγὼν ἐπὶ νῆας ἄγον κλαίοντας ἀνάγκῃ, <rtc lang="grc" translate="no">νηυσὶ δ' ἐνὶ γλαφυρῇσιν ὑπὸ ζυγὰ δῆσα ἐρύσσας. <rtc lang="grc" translate="no">αὐτὰρ τοὺς ἄλλους κελόμην ἐρίηρας ἑταίρους <rtc lang="grc" translate="no">σπερχομένους νηῶν ἐπιβαινέμεν ὠκειάων, <rtc lang="grc" translate="no">μή πώς τις λωτοῖο φαγὼν νόστοιο λάθηται. <rtc lang="grc" translate="no">οἱ δ' αἶψ' εἴσβαινον καὶ ἐπὶ κληῖσι καθῖζον, <rtc lang="grc" translate="no">ἑξῆς δ' ἑζόμενοι πολιὴν ἅλα τύπτον ἐρετμοῖς.</rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></ruby> <ruby><rtc lang="grc" translate="no">"ἔνθεν δὲ προτέρω πλέομεν ἀκαχήμενοι ἦτορ: <rtc lang="grc" translate="no">Κυκλώπων δ' ἐς γαῖαν ὑπερφιάλων ἀθεμίστων <rtc lang="grc" translate="no">ἱκόμεθ', οἵ ῥα θεοῖσι πεποιθότες ἀθανάτοισιν <rtc lang="grc" translate="no">οὔτε φυτεύουσιν χερσὶν φυτὸν οὔτ' ἀρόωσιν, <rtc lang="grc" translate="no">ἀλλὰ τά γ' ἄσπαρτα καὶ ἀνήροτα πάντα φύονται, <rtc lang="grc" translate="no">πυροὶ καὶ κριθαὶ ἠδ' ἄμπελοι, αἵ τε φέρουσιν <rtc lang="grc" translate="no">οἶνον ἐριστάφυλον, καί σφιν Διὸς ὄμβρος ἀέξει. <rtc lang="grc" translate="no">τοῖσιν δ' οὔτ' ἀγοραὶ βουληφόροι οὔτε θέμιστες, <rtc lang="grc" translate="no">ἀλλ' οἵ γ' ὑψηλῶν ὀρέων ναίουσι κάρηνα <rtc lang="grc" translate="no">ἐν σπέσσι γλαφυροῖσι, θεμιστεύει δὲ ἕκαστος <rtc lang="grc" translate="no">παίδων ἠδ' ἀλόχων, οὐδ' ἀλλήλων ἀλέγουσιν. <rtc lang="grc" translate="no">"νῆσος ἔπειτα λάχεια παρὲκ λιμένος τετάνυσται, <rtc lang="grc" translate="no">γαίης Κυκλώπων οὔτε σχεδὸν οὔτ' ἀποτηλοῦ, <rtc lang="grc" translate="no">ὑλήεσσ': ἐν δ' αἶγες ἀπειρέσιαι γεγάασιν <rtc lang="grc" translate="no">ἄγριαι: οὐ μὲν γὰρ πάτος ἀνθρώπων ἀπερύκει, <rtc lang="grc" translate="no">οὐδέ μιν εἰσοιχνεῦσι κυνηγέται, οἵ τε καθ' ὕλην <rtc lang="grc" translate="no">ἄλγεα πάσχουσιν κορυφὰς ὀρέων ἐφέποντες. <rtc lang="grc" translate="no">οὔτ' ἄρα ποίμνῃσιν καταί̈σχεται οὔτ' ἀρότοισιν, <rtc lang="grc" translate="no">ἀλλ' ἥ γ' ἄσπαρτος καὶ ἀνήροτος ἤματα πάντα <rtc lang="grc" translate="no">ἀνδρῶν χηρεύει, βόσκει δέ τε μηκάδας αἶγας. <rtc lang="grc" translate="no">οὐ γὰρ Κυκλώπεσσι νέες πάρα μιλτοπάρῃοι, <rtc lang="grc" translate="no">οὐδ' ἄνδρες νηῶν ἔνι τέκτονες, οἵ κε κάμοιεν <rtc lang="grc" translate="no">νῆας ἐυσσέλμους, αἵ κεν τελέοιεν ἕκαστα <rtc lang="grc" translate="no">ἄστε' ἐπ' ἀνθρώπων ἱκνεύμεναι, οἷά τε πολλὰ <rtc lang="grc" translate="no">ἄνδρες ἐπ' ἀλλήλους νηυσὶν περόωσι θάλασσαν: <rtc lang="grc" translate="no">οἵ κέ σφιν καὶ νῆσον ἐυκτιμένην ἐκάμοντο. <rtc lang="grc" translate="no">οὐ μὲν γάρ τι κακή γε, φέροι δέ κεν ὥρια πάντα: <rtc lang="grc" translate="no">ἐν μὲν γὰρ λειμῶνες ἁλὸς πολιοῖο παρ' ὄχθας <rtc lang="grc" translate="no">ὑδρηλοὶ μαλακοί: μάλα κ' ἄφθιτοι ἄμπελοι εἶεν. <rtc lang="grc" translate="no">ἐν δ' ἄροσις λείη: μάλα κεν βαθὺ λήιον αἰεὶ <rtc lang="grc" translate="no">εἰς ὥρας ἀμῷεν, ἐπεὶ μάλα πῖαρ ὑπ' οὖδας. <rtc lang="grc" translate="no">ἐν δὲ λιμὴν ἐύορμος, ἵν' οὐ χρεὼ πείσματός ἐστιν, <rtc lang="grc" translate="no">οὔτ' εὐνὰς βαλέειν οὔτε πρυμνήσι' ἀνάψαι, <rtc lang="grc" translate="no">ἀλλ' ἐπικέλσαντας μεῖναι χρόνον εἰς ὅ κε ναυτέων <rtc lang="grc" translate="no">θυμὸς ἐποτρύνῃ καὶ ἐπιπνεύσωσιν ἀῆται. <rtc lang="grc" translate="no">αὐτὰρ ἐπὶ κρατὸς λιμένος ῥέει ἀγλαὸν ὕδωρ, <rtc lang="grc" translate="no">κρήνη ὑπὸ σπείους: περὶ δ' αἴγειροι πεφύασιν. <rtc lang="grc" translate="no">ἔνθα κατεπλέομεν, καί τις θεὸς ἡγεμόνευεν <rtc lang="grc" translate="no">νύκτα δι' ὀρφναίην, οὐδὲ προυφαίνετ' ἰδέσθαι: <rtc lang="grc" translate="no">ἀὴρ γὰρ περὶ νηυσὶ βαθεῖ' ἦν, οὐδὲ σελήνη <rtc lang="grc" translate="no">οὐρανόθεν προύφαινε, κατείχετο δὲ νεφέεσσιν. <rtc lang="grc" translate="no">ἔνθ' οὔ τις τὴν νῆσον ἐσέδρακεν ὀφθαλμοῖσιν, <rtc lang="grc" translate="no">οὔτ' οὖν κύματα μακρὰ κυλινδόμενα προτὶ χέρσον <rtc lang="grc" translate="no">εἰσίδομεν, πρὶν νῆας ἐυσσέλμους ἐπικέλσαι. <rtc lang="grc" translate="no">κελσάσῃσι δὲ νηυσὶ καθείλομεν ἱστία πάντα, <rtc lang="grc" translate="no">ἐκ δὲ καὶ αὐτοὶ βῆμεν ἐπὶ ῥηγμῖνι θαλάσσης: <rtc lang="grc" translate="no">ἔνθα δ' ἀποβρίξαντες ἐμείναμεν Ἠῶ δῖαν.</rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></ruby> <ruby><rtc lang="grc" translate="no">"ἦμος δ' ἠριγένεια φάνη ῥοδοδάκτυλος Ἠώς, <rtc lang="grc" translate="no">νῆσον θαυμάζοντες ἐδινεόμεσθα κατ' αὐτήν. <rtc lang="grc" translate="no">ὦρσαν δὲ νύμφαι, κοῦραι Διὸς αἰγιόχοιο, <rtc lang="grc" translate="no">αἶγας ὀρεσκῴους, ἵνα δειπνήσειαν ἑταῖροι. <rtc lang="grc" translate="no">αὐτίκα καμπύλα τόξα καὶ αἰγανέας δολιχαύλους <rtc lang="grc" translate="no">εἱλόμεθ' ἐκ νηῶν, διὰ δὲ τρίχα κοσμηθέντες <rtc lang="grc" translate="no">βάλλομεν: αἶψα δ' ἔδωκε θεὸς μενοεικέα θήρην. <rtc lang="grc" translate="no">νῆες μέν μοι ἕποντο δυώδεκα, ἐς δὲ ἑκάστην <rtc lang="grc" translate="no">ἐννέα λάγχανον αἶγες: ἐμοὶ δὲ δέκ' ἔξελον οἴῳ. <rtc lang="grc" translate="no">"ὣς τότε μὲν πρόπαν ἦμαρ ἐς ἠέλιον καταδύντα <rtc lang="grc" translate="no">ἥμεθα δαινύμενοι κρέα τ' ἄσπετα καὶ μέθυ ἡδύ: <rtc lang="grc" translate="no">οὐ γάρ πω νηῶν ἐξέφθιτο οἶνος ἐρυθρός, <rtc lang="grc" translate="no">ἀλλ' ἐνέην: πολλὸν γὰρ ἐν ἀμφιφορεῦσιν ἕκαστοι <rtc lang="grc" translate="no">ἠφύσαμεν Κικόνων. ἱερὸν πτολίεθρον ἑλόντες. <rtc lang="grc" translate="no">Κυκλώπων δ' ἐς γαῖαν ἐλεύσσομεν ἐγγὺς ἐόντων, <rtc lang="grc" translate="no">καπνόν τ' αὐτῶν τε φθογγὴν ὀίων τε καὶ αἰγῶν. <rtc lang="grc" translate="no">ἦμος δ' ἠέλιος κατέδυ καὶ ἐπὶ κνέφας ἦλθε, <rtc lang="grc" translate="no">δὴ τότε κοιμήθημεν ἐπὶ ῥηγμῖνι θαλάσσης. <rtc lang="grc" translate="no">ἦμος δ' ἠριγένεια φάνη ῥοδοδάκτυλος Ἠώς, <rtc lang="grc" translate="no">καὶ τότ' ἐγὼν ἀγορὴν θέμενος μετὰ πᾶσιν ἔειπον:</rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></ruby> <ruby><rtc lang="grc" translate="no">"'ἄλλοι μὲν νῦν μίμνετ', ἐμοὶ ἐρίηρες ἑταῖροι: <rtc lang="grc" translate="no">αὐτὰρ ἐγὼ σὺν νηί τ' ἐμῇ καὶ ἐμοῖς ἑτάροισιν <rtc lang="grc" translate="no">ἐλθὼν τῶνδ' ἀνδρῶν πειρήσομαι, οἵ τινές εἰσιν, <rtc lang="grc" translate="no">ἤ ῥ' οἵ γ' ὑβρισταί τε καὶ ἄγριοι οὐδὲ δίκαιοι, <rtc lang="grc" translate="no">ἦε φιλόξεινοι, καί σφιν νόος ἐστὶ θεουδής.'</rtc></rtc></rtc></rtc></rtc></ruby> <ruby><rtc lang="grc" translate="no">"ὣς εἰπὼν ἀνὰ νηὸς ἔβην, ἐκέλευσα δ' ἑταίρους <rtc lang="grc" translate="no">αὐτούς τ' ἀμβαίνειν ἀνά τε πρυμνήσια λῦσαι. <rtc lang="grc" translate="no">οἱ δ' αἶψ' εἴσβαινον καὶ ἐπὶ κληῖσι καθῖζον, <rtc lang="grc" translate="no">ἑξῆς δ' ἑζόμενοι πολιὴν ἅλα τύπτον ἐρετμοῖς. <rtc lang="grc" translate="no">ἀλλ' ὅτε δὴ τὸν χῶρον ἀφικόμεθ' ἐγγὺς ἐόντα, <rtc lang="grc" translate="no">ἔνθα δ' ἐπ' ἐσχατιῇ σπέος εἴδομεν ἄγχι θαλάσσης, <rtc lang="grc" translate="no">ὑψηλόν, δάφνῃσι κατηρεφές. ἔνθα δὲ πολλὰ <rtc lang="grc" translate="no">μῆλ', ὄιές τε καὶ αἶγες, ἰαύεσκον: περὶ δ' αὐλὴ <rtc lang="grc" translate="no">ὑψηλὴ δέδμητο κατωρυχέεσσι λίθοισι <rtc lang="grc" translate="no">μακρῇσίν τε πίτυσσιν ἰδὲ δρυσὶν ὑψικόμοισιν. <rtc lang="grc" translate="no">ἔνθα δ' ἀνὴρ ἐνίαυε πελώριος, ὅς ῥα τὰ μῆλα <rtc lang="grc" translate="no">οἶος ποιμαίνεσκεν ἀπόπροθεν: οὐδὲ μετ' ἄλλους <rtc lang="grc" translate="no">πωλεῖτ', ἀλλ' ἀπάνευθεν ἐὼν ἀθεμίστια ᾔδη. <rtc lang="grc" translate="no">καὶ γὰρ θαῦμ' ἐτέτυκτο πελώριον, οὐδὲ ἐῴκει <rtc lang="grc" translate="no">ἀνδρί γε σιτοφάγῳ, ἀλλὰ ῥίῳ ὑλήεντι <rtc lang="grc" translate="no">ὑψηλῶν ὀρέων, ὅ τε φαίνεται οἶον ἀπ' ἄλλων. <rtc lang="grc" translate="no">"δὴ τότε τοὺς ἄλλους κελόμην ἐρίηρας ἑταίρους <rtc lang="grc" translate="no">αὐτοῦ πὰρ νηί τε μένειν καὶ νῆα ἔρυσθαι, <rtc lang="grc" translate="no">αὐτὰρ ἐγὼ κρίνας ἑτάρων δυοκαίδεκ' ἀρίστους <rtc lang="grc" translate="no">βῆν: ἀτὰρ αἴγεον ἀσκὸν ἔχον μέλανος οἴνοιο <rtc lang="grc" translate="no">ἡδέος, ὅν μοι ἔδωκε Μάρων, Εὐάνθεος υἱός, <rtc lang="grc" translate="no">ἱρεὺς Ἀπόλλωνος, ὃς Ἴσμαρον ἀμφιβεβήκει, <rtc lang="grc" translate="no">οὕνεκά μιν σὺν παιδὶ περισχόμεθ' ἠδὲ γυναικὶ <rtc lang="grc" translate="no">ἁζόμενοι: ᾤκει γὰρ ἐν ἄλσεϊ δενδρήεντι <rtc lang="grc" translate="no">Φοίβου Ἀπόλλωνος. ὁ δέ μοι πόρεν ἀγλαὰ δῶρα: <rtc lang="grc" translate="no">χρυσοῦ μέν μοι ἔδωκ' ἐυεργέος ἑπτὰ τάλαντα, <rtc lang="grc" translate="no">δῶκε δέ μοι κρητῆρα πανάργυρον, αὐτὰρ ἔπειτα <rtc lang="grc" translate="no">οἶνον ἐν ἀμφιφορεῦσι δυώδεκα πᾶσιν ἀφύσσας <rtc lang="grc" translate="no">ἡδὺν ἀκηράσιον, θεῖον ποτόν: οὐδέ τις αὐτὸν <rtc lang="grc" translate="no">ἠείδη δμώων οὐδ' ἀμφιπόλων ἐνὶ οἴκῳ, <rtc lang="grc" translate="no">ἀλλ' αὐτὸς ἄλοχός τε φίλη ταμίη τε μί' οἴη. <rtc lang="grc" translate="no">τὸν δ' ὅτε πίνοιεν μελιηδέα οἶνον ἐρυθρόν, <rtc lang="grc" translate="no">ἓν δέπας ἐμπλήσας ὕδατος ἀνὰ εἴκοσι μέτρα <rtc lang="grc" translate="no">χεῦ', ὀδμὴ δ' ἡδεῖα ἀπὸ κρητῆρος ὀδώδει <rtc lang="grc" translate="no">θεσπεσίη: τότ' ἂν οὔ τοι ἀποσχέσθαι φίλον ἦεν. <rtc lang="grc" translate="no">τοῦ φέρον ἐμπλήσας ἀσκὸν μέγαν, ἐν δὲ καὶ ᾖα <rtc lang="grc" translate="no">κωρύκῳ: αὐτίκα γάρ μοι ὀίσατο θυμὸς ἀγήνωρ <rtc lang="grc" translate="no">ἄνδρ' ἐπελεύσεσθαι μεγάλην ἐπιειμένον ἀλκήν, <rtc lang="grc" translate="no">ἄγριον, οὔτε δίκας ἐὺ εἰδότα οὔτε θέμιστας.</rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></ruby> <ruby><rtc lang="grc" translate="no">"καρπαλίμως δ' εἰς ἄντρον ἀφικόμεθ', οὐδέ μιν ἔνδον <rtc lang="grc" translate="no">εὕρομεν, ἀλλ' ἐνόμευε νομὸν κάτα πίονα μῆλα. <rtc lang="grc" translate="no">ἐλθόντες δ' εἰς ἄντρον ἐθηεύμεσθα ἕκαστα. <rtc lang="grc" translate="no">ταρσοὶ μὲν τυρῶν βρῖθον, στείνοντο δὲ σηκοὶ <rtc lang="grc" translate="no">ἀρνῶν ἠδ' ἐρίφων: διακεκριμέναι δὲ ἕκασται <rtc lang="grc" translate="no">ἔρχατο, χωρὶς μὲν πρόγονοι, χωρὶς δὲ μέτασσαι, <rtc lang="grc" translate="no">χωρὶς δ' αὖθ' ἕρσαι. ναῖον δ' ὀρῷ ἄγγεα πάντα, <rtc lang="grc" translate="no">γαυλοί τε σκαφίδες τε, τετυγμένα, τοῖς ἐνάμελγεν. <rtc lang="grc" translate="no">ἔνθ' ἐμὲ μὲν πρώτισθ' ἕταροι λίσσοντ' ἐπέεσσιν <rtc lang="grc" translate="no">τυρῶν αἰνυμένους ἰέναι πάλιν, αὐτὰρ ἔπειτα <rtc lang="grc" translate="no">καρπαλίμως ἐπὶ νῆα θοὴν ἐρίφους τε καὶ ἄρνας <rtc lang="grc" translate="no">σηκῶν ἐξελάσαντας ἐπιπλεῖν ἁλμυρὸν ὕδωρ: <rtc lang="grc" translate="no">ἀλλ' ἐγὼ οὐ πιθόμην, ἦ τ' ἂν πολὺ κέρδιον ἦεν, <rtc lang="grc" translate="no">ὄφρ' αὐτόν τε ἴδοιμι, καὶ εἴ μοι ξείνια δοίη. <rtc lang="grc" translate="no">οὐδ' ἄρ' ἔμελλ' ἑτάροισι φανεὶς ἐρατεινὸς ἔσεσθαι. <rtc lang="grc" translate="no">"ἔνθα δὲ πῦρ κήαντες ἐθύσαμεν ἠδὲ καὶ αὐτοὶ <rtc lang="grc" translate="no">τυρῶν αἰνύμενοι φάγομεν, μένομέν τέ μιν ἔνδον <rtc lang="grc" translate="no">ἥμενοι, ἧος ἐπῆλθε νέμων. φέρε δ' ὄβριμον ἄχθος <rtc lang="grc" translate="no">ὕλης ἀζαλέης, ἵνα οἱ ποτιδόρπιον εἴη, <rtc lang="grc" translate="no">ἔντοσθεν δ' ἄντροιο βαλὼν ὀρυμαγδὸν ἔθηκεν: <rtc lang="grc" translate="no">ἡμεῖς δὲ δείσαντες ἀπεσσύμεθ' ἐς μυχὸν ἄντρου. <rtc lang="grc" translate="no">αὐτὰρ ὅ γ' εἰς εὐρὺ σπέος ἤλασε πίονα μῆλα <rtc lang="grc" translate="no">πάντα μάλ' ὅσσ' ἤμελγε, τὰ δ' ἄρσενα λεῖπε θύρηφιν, <rtc lang="grc" translate="no">ἀρνειούς τε τράγους τε, βαθείης ἔκτοθεν αὐλῆς. <rtc lang="grc" translate="no">αὐτὰρ ἔπειτ' ἐπέθηκε θυρεὸν μέγαν ὑψόσ' ἀείρας, <rtc lang="grc" translate="no">ὄβριμον: οὐκ ἂν τόν γε δύω καὶ εἴκοσ' ἄμαξαι <rtc lang="grc" translate="no">ἐσθλαὶ τετράκυκλοι ἀπ' οὔδεος ὀχλίσσειαν: <rtc lang="grc" translate="no">τόσσην ἠλίβατον πέτρην ἐπέθηκε θύρῃσιν. <rtc lang="grc" translate="no">ἑζόμενος δ' ἤμελγεν ὄις καὶ μηκάδας αἶγας, <rtc lang="grc" translate="no">πάντα κατὰ μοῖραν, καὶ ὑπ' ἔμβρυον ἧκεν ἑκάστῃ. <rtc lang="grc" translate="no">αὐτίκα δ' ἥμισυ μὲν θρέψας λευκοῖο γάλακτος <rtc lang="grc" translate="no">πλεκτοῖς ἐν ταλάροισιν ἀμησάμενος κατέθηκεν, <rtc lang="grc" translate="no">ἥμισυ δ' αὖτ' ἔστησεν ἐν ἄγγεσιν, ὄφρα οἱ εἴη <rtc lang="grc" translate="no">πίνειν αἰνυμένῳ καί οἱ ποτιδόρπιον εἴη. <rtc lang="grc" translate="no">αὐτὰρ ἐπεὶ δὴ σπεῦσε πονησάμενος τὰ ἃ ἔργα, <rtc lang="grc" translate="no">καὶ τότε πῦρ ἀνέκαιε καὶ εἴσιδεν, εἴρετο δ' ἡμέας:</rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></ruby> <ruby><rtc lang="grc" translate="no">" 'ὦ ξεῖνοι, τίνες ἐστέ; πόθεν πλεῖθ' ὑγρὰ κέλευθα; <rtc lang="grc" translate="no">ἦ τι κατὰ πρῆξιν ἦ μαψιδίως ἀλάλησθε, <rtc lang="grc" translate="no">οἷά τε ληιστῆρες, ὑπεὶρ ἅλα, τοί τ' ἀλόωνται <rtc lang="grc" translate="no">ψυχὰς παρθέμενοι κακὸν ἀλλοδαποῖσι φέροντες;"</rtc></rtc></rtc></rtc></ruby> <ruby><rtc lang="grc" translate="no">"ὣς ἔφαθ', ἡμῖν δ' αὖτε κατεκλάσθη φίλον ἦτορ, <rtc lang="grc" translate="no">δεισάντων φθόγγον τε βαρὺν αὐτόν τε πέλωρον. <rtc lang="grc" translate="no">ἀλλὰ καὶ ὥς μιν ἔπεσσιν ἀμειβόμενος προσέειπον:</rtc></rtc></rtc></ruby> <ruby><rtc lang="grc" translate="no">" 'ἡμεῖς τοι Τροίηθεν ἀποπλαγχθέντες Ἀχαιοὶ <rtc lang="grc" translate="no">παντοίοις ἀνέμοισιν ὑπὲρ μέγα λαῖτμα θαλάσσης, <rtc lang="grc" translate="no">οἴκαδε ἱέμενοι, ἄλλην ὁδὸν ἄλλα κέλευθα <rtc lang="grc" translate="no">ἤλθομεν: οὕτω που Ζεὺς ἤθελε μητίσασθαι. <rtc lang="grc" translate="no">λαοὶ δ' Ἀτρεί̈δεω Ἀγαμέμνονος εὐχόμεθ' εἶναι, <rtc lang="grc" translate="no">τοῦ δὴ νῦν γε μέγιστον ὑπουράνιον κλέος ἐστί: <rtc lang="grc" translate="no">τόσσην γὰρ διέπερσε πόλιν καὶ ἀπώλεσε λαοὺς <rtc lang="grc" translate="no">πολλούς. ἡμεῖς δ' αὖτε κιχανόμενοι τὰ σὰ γοῦνα <rtc lang="grc" translate="no">ἱκόμεθ', εἴ τι πόροις ξεινήιον ἠὲ καὶ ἄλλως <rtc lang="grc" translate="no">δοίης δωτίνην, ἥ τε ξείνων θέμις ἐστίν. <rtc lang="grc" translate="no">ἀλλ' αἰδεῖο, φέριστε, θεούς: ἱκέται δέ τοί εἰμεν, <rtc lang="grc" translate="no">Ζεὺς δ' ἐπιτιμήτωρ ἱκετάων τε ξείνων τε, <rtc lang="grc" translate="no">ξείνιος, ὃς ξείνοισιν ἅμ' αἰδοίοισιν ὀπηδεῖ.'</rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></ruby> <ruby><rtc lang="grc" translate="no">ὣς ἐφάμην, ὁ δέ μ' αὐτίκ' ἀμείβετο νηλέι θυμῷ: <rtc lang="grc" translate="no">"νήπιός εἰς, ὦ ξεῖν', ἢ τηλόθεν εἰλήλουθας, <rtc lang="grc" translate="no">ὅς με θεοὺς κέλεαι ἢ δειδίμεν ἢ ἀλέασθαι: <rtc lang="grc" translate="no">οὐ γὰρ Κύκλωπες Διὸς αἰγιόχου ἀλέγουσιν <rtc lang="grc" translate="no">οὐδὲ θεῶν μακάρων, ἐπεὶ ἦ πολὺ φέρτεροί εἰμεν: <rtc lang="grc" translate="no">οὐδ' ἂν ἐγὼ Διὸς ἔχθος ἀλευάμενος πεφιδοίμην <rtc lang="grc" translate="no">οὔτε σεῦ οὔθ' ἑτάρων, εἰ μὴ θυμός με κελεύοι. <rtc lang="grc" translate="no">ἀλλά μοι εἴφ' ὅπῃ ἔσχες ἰὼν ἐυεργέα νῆα, <rtc lang="grc" translate="no">ἤ που ἐπ' ἐσχατιῆς, ἦ καὶ σχεδόν, ὄφρα δαείω.' <rtc lang="grc" translate="no">"ὣς φάτο πειράζων, ἐμὲ δ' οὐ λάθεν εἰδότα πολλά, <rtc lang="grc" translate="no">ἀλλά μιν ἄψορρον προσέφην δολίοις ἐπέεσσι:</rtc></rtc></rtc></rtc></rtc></rtc></rtc></rtc></rtc></rtc></rtc></ruby> <ruby><rtc lang="grc" translate="no">" 'νέα μέν μοι κατέαξε Ποσειδάων ἐνοσίχθων <rtc lang="grc" translate="no">πρὸς πέτρῃσι βαλὼν ὑμῆς ἐπὶ πείρασι γαίης, <rtc lang="grc" translate="no">ἄκρῃ προσπελάσας: ἄνεμος δ' ἐκ πόντου ἔνεικεν: <rtc lang="grc" translate="no">αὐτὰρ ἐγὼ σὺν τοῖσδε ὑπέκφυγον αἰπὺν ὄλεθρον.'</rtc></rtc></rtc></rtc></ruby> <ruby><rtc lang="grc" translate="no">"ὣς ἐφάμην, ὁ δέ μ' οὐδὲν ἀμείβετο νηλέι θυμῷ, <rtc lang="grc" translate="no">ἀλλ' ὅ γ' ἀναί̈ξας ἑτάροις ἐπὶ χεῖρας ἴαλλε, <rtc lang="grc" translate="no">σὺν δὲ δύω μάρψας ὥς τε σκύλακας ποτὶ γαίῃ <rtc lang="grc" translate="no">κόπτ': ἐκ δ' ἐγκέφαλος χαμάδις ῥέε, δεῦε δὲ γαῖαν. <rtc lang="grc" translate="no">τοὺς δὲ διὰ μελεϊστὶ ταμὼν ὡπλίσσατο δόρπον: <rtc lang="grc" translate="no">ἤσθιε δ' ὥς τε λέων ὀρεσίτροφος, οὐδ' ἀπέλειπεν, <rtc lang="grc" translate="no">ἔγκατά τε σάρκας τε καὶ ὀστέα μυελόεντα. <rtc lang="grc" translate="no">ἡμεῖς δὲ κλαίοντες ἀνεσχέθομεν Διὶ χεῖρας, <rtc lang="grc" translate="no">σχέτλια ἔργ' ὁρόωντες, ἀμηχανίη δ' ἔχε θυμόν. <rtc lang="grc" translate="no">αὐτὰρ ἐπεὶ Κύκλωψ μεγάλην ἐμπλήσατο νηδὺν <rtc lang="grc" translate="no">ἀνδρόμεα κρέ' ἔδων καὶ ἐπ' ἄκρητον γάλα πίνων, <rtc lang="grc" translate="no">κεῖτ' ἔντοσθ' ἄντροιο τανυσσάμενος διὰ μήλων. <rtc lang="grc" translate="no">τὸν μὲν ἐγὼ βούλευσα κατὰ μεγαλήτορα θυμὸν <rtc lang="grc" translate="no">ἆσσον ἰών, ξίφος ὀξὺ ἐρυσσάμενος παρὰ μηροῦ, <rtc lang="grc" translate="no">οὐτάμεναι πρὸς στῆθος, ὅθι φρένες ἧπαρ ἔχουσι, <rtc lang="grc" translate="no">χείρ' ἐπιμασσάμενος: ἕτερος δέ με θυμὸς ἔρυκεν. <rtc lang="grc" translate="no">αὐτοῦ γάρ κε καὶ ἄμμες ἀπωλόμεθ' αἰπὺν ὄλεθρον: <rtc lang="grc" translate="no">οὐ γάρ κεν δυνάμεσθα θυράων ὑψηλάων <rtc lang="grc" translate="no">χερσὶν ἀπώσασθαι λίθον ὄβριμον, ὃν προσέθηκεν. <rtc lang="grc" translate="no">ὣς τότε μὲν στενάχοντες ἐμείναμεν Ἠῶ δῖαν.</rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></ruby> <ruby><rtc lang="grc" translate="no">"ἦμος δ' ἠριγένεια φάνη ῥοδοδάκτυλος Ἠώς, <rtc lang="grc" translate="no">καὶ τότε πῦρ ἀνέκαιε καὶ ἤμελγε κλυτὰ μῆλα, <rtc lang="grc" translate="no">πάντα κατὰ μοῖραν, καὶ ὑπ' ἔμβρυον ἧκεν ἑκάστῃ. <rtc lang="grc" translate="no">αὐτὰρ ἐπεὶ δὴ σπεῦσε πονησάμενος τὰ ἃ ἔργα, <rtc lang="grc" translate="no">σὺν δ' ὅ γε δὴ αὖτε δύω μάρψας ὡπλίσσατο δεῖπνον. <rtc lang="grc" translate="no">δειπνήσας δ' ἄντρου ἐξήλασε πίονα μῆλα, <rtc lang="grc" translate="no">ῥηιδίως ἀφελὼν θυρεὸν μέγαν: αὐτὰρ ἔπειτα <rtc lang="grc" translate="no">ἂψ ἐπέθηχ', ὡς εἴ τε φαρέτρῃ πῶμ' ἐπιθείη. <rtc lang="grc" translate="no">πολλῇ δὲ ῥοίζῳ πρὸς ὄρος τρέπε πίονα μῆλα <rtc lang="grc" translate="no">Κύκλωψ: αὐτὰρ ἐγὼ λιπόμην κακὰ βυσσοδομεύων, <rtc lang="grc" translate="no">εἴ πως τισαίμην, δοίη δέ μοι εὖχος Ἀθήνη. <rtc lang="grc" translate="no">"ἥδε δέ μοι κατὰ θυμὸν ἀρίστη φαίνετο βουλή. <rtc lang="grc" translate="no">Κύκλωπος γὰρ ἔκειτο μέγα ῥόπαλον παρὰ σηκῷ, <rtc lang="grc" translate="no">χλωρὸν ἐλαί̈νεον: τὸ μὲν ἔκταμεν, ὄφρα φοροίη <rtc lang="grc" translate="no">αὐανθέν. τὸ μὲν ἄμμες ἐίσκομεν εἰσορόωντες <rtc lang="grc" translate="no">ὅσσον θ' ἱστὸν νηὸς ἐεικοσόροιο μελαίνης, <rtc lang="grc" translate="no">φορτίδος εὐρείης, ἥ τ' ἐκπεράᾳ μέγα λαῖτμα: <rtc lang="grc" translate="no">τόσσον ἔην μῆκος, τόσσον πάχος εἰσοράασθαι. <rtc lang="grc" translate="no">τοῦ μὲν ὅσον τ' ὄργυιαν ἐγὼν ἀπέκοψα παραστὰς <rtc lang="grc" translate="no">καὶ παρέθηχ' ἑτάροισιν, ἀποξῦναι δ' ἐκέλευσα: <rtc lang="grc" translate="no">οἱ δ' ὁμαλὸν ποίησαν: ἐγὼ δ' ἐθόωσα παραστὰς <rtc lang="grc" translate="no">ἄκρον, ἄφαρ δὲ λαβὼν ἐπυράκτεον ἐν πυρὶ κηλέῳ. <rtc lang="grc" translate="no">καὶ τὸ μὲν εὖ κατέθηκα κατακρύψας ὑπὸ κόπρῳ, <rtc lang="grc" translate="no">ἥ ῥα κατὰ σπείους κέχυτο μεγάλ' ἤλιθα πολλή: <rtc lang="grc" translate="no">αὐτὰρ τοὺς ἄλλους κλήρῳ πεπαλάσθαι ἄνωγον, <rtc lang="grc" translate="no">ὅς τις τολμήσειεν ἐμοὶ σὺν μοχλὸν ἀείρας <rtc lang="grc" translate="no">τρῖψαι ἐν ὀφθαλμῷ, ὅτε τὸν γλυκὺς ὕπνος ἱκάνοι. <rtc lang="grc" translate="no">οἱ δ' ἔλαχον τοὺς ἄν κε καὶ ἤθελον αὐτὸς ἑλέσθαι, <rtc lang="grc" translate="no">τέσσαρες, αὐτὰρ ἐγὼ πέμπτος μετὰ τοῖσιν ἐλέγμην. <rtc lang="grc" translate="no">ἑσπέριος δ' ἦλθεν καλλίτριχα μῆλα νομεύων. <rtc lang="grc" translate="no">αὐτίκα δ' εἰς εὐρὺ σπέος ἤλασε πίονα μῆλα <rtc lang="grc" translate="no">πάντα μάλ', οὐδέ τι λεῖπε βαθείης ἔκτοθεν αὐλῆς, <rtc lang="grc" translate="no">ἤ τι ὀισάμενος, ἢ καὶ θεὸς ὣς ἐκέλευσεν. <rtc lang="grc" translate="no">αὐτὰρ ἔπειτ' ἐπέθηκε θυρεὸν μέγαν ὑψόσ' ἀείρας, <rtc lang="grc" translate="no">ἑζόμενος δ' ἤμελγεν ὄις καὶ μηκάδας αἶγας, <rtc lang="grc" translate="no">πάντα κατὰ μοῖραν, καὶ ὑπ' ἔμβρυον ἧκεν ἑκάστῃ. <rtc lang="grc" translate="no">αὐτὰρ ἐπεὶ δὴ σπεῦσε πονησάμενος τὰ ἃ ἔργα, <rtc lang="grc" translate="no">σὺν δ' ὅ γε δὴ αὖτε δύω μάρψας ὡπλίσσατο δόρπον. <rtc lang="grc" translate="no">καὶ τότ' ἐγὼ Κύκλωπα προσηύδων ἄγχι παραστάς, <rtc lang="grc" translate="no">κισσύβιον μετὰ χερσὶν ἔχων μέλανος οἴνοιο:</rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></ruby> <ruby><rtc lang="grc" translate="no">"Κύκλωψ, τῆ, πίε οἶνον, ἐπεὶ φάγες ἀνδρόμεα κρέα, <rtc lang="grc" translate="no">ὄφρ' εἰδῇς οἷόν τι ποτὸν τόδε νηῦς ἐκεκεύθει <rtc lang="grc" translate="no">ἡμετέρη. σοὶ δ' αὖ λοιβὴν φέρον, εἴ μ' ἐλεήσας <rtc lang="grc" translate="no">οἴκαδε πέμψειας: σὺ δὲ μαίνεαι οὐκέτ' ἀνεκτῶς. <rtc lang="grc" translate="no">σχέτλιε, πῶς κέν τίς σε καὶ ὕστερον ἄλλος ἵκοιτο <rtc lang="grc" translate="no">ἀνθρώπων πολέων, ἐπεὶ οὐ κατὰ μοῖραν ἔρεξας;"</rtc></rtc></rtc></rtc></rtc></rtc></ruby> <ruby><rtc lang="grc" translate="no">"ὣς ἐφάμην, ὁ δ' ἔδεκτο καὶ ἔκπιεν: ἥσατο δ' αἰνῶς <rtc lang="grc" translate="no">ἡδὺ ποτὸν πίνων καὶ μ' ᾔτεε δεύτερον αὖτις:</rtc></rtc></ruby> <ruby><rtc lang="grc" translate="no">"'δός μοι ἔτι πρόφρων, καί μοι τεὸν οὔνομα εἰπὲ <rtc lang="grc" translate="no">αὐτίκα νῦν, ἵνα τοι δῶ ξείνιον, ᾧ κε σὺ χαίρῃς: <rtc lang="grc" translate="no">καὶ γὰρ Κυκλώπεσσι φέρει ζείδωρος ἄρουρα <rtc lang="grc" translate="no">οἶνον ἐριστάφυλον, καί σφιν Διὸς ὄμβρος ἀέξει: <rtc lang="grc" translate="no">ἀλλὰ τόδ' ἀμβροσίης καὶ νέκταρός ἐστιν ἀπορρώξ.'</rtc></rtc></rtc></rtc></rtc></ruby> <ruby><rtc lang="grc" translate="no">"ὣς φάτ', ἀτάρ οἱ αὖτις ἐγὼ πόρον αἴθοπα οἶνον. <rtc lang="grc" translate="no">τρὶς μὲν ἔδωκα φέρων, τρὶς δ' ἔκπιεν ἀφραδίῃσιν. <rtc lang="grc" translate="no">αὐτὰρ ἐπεὶ Κύκλωπα περὶ φρένας ἤλυθεν οἶνος, <rtc lang="grc" translate="no">καὶ τότε δή μιν ἔπεσσι προσηύδων μειλιχίοισι:</rtc></rtc></rtc></rtc></ruby> <ruby><rtc lang="grc" translate="no">"Κύκλωψ, εἰρωτᾷς μ' ὄνομα κλυτόν, αὐτὰρ ἐγώ τοι <rtc lang="grc" translate="no">ἐξερέω: σὺ δέ μοι δὸς ξείνιον, ὥς περ ὑπέστης. <rtc lang="grc" translate="no">Οὖτις ἐμοί γ' ὄνομα: Οὖτιν δέ με κικλήσκουσι <rtc lang="grc" translate="no">μήτηρ ἠδὲ πατὴρ ἠδ' ἄλλοι πάντες ἑταῖροι.'</rtc></rtc></rtc></rtc></ruby> <ruby><rtc lang="grc" translate="no">"ὣς ἐφάμην, ὁ δέ μ' αὐτίκ' ἀμείβετο νηλέι θυμῷ: <rtc lang="grc" translate="no">"Οὖτιν ἐγὼ πύματον ἔδομαι μετὰ οἷς ἑτάροισιν, <rtc lang="grc" translate="no">τοὺς δ' ἄλλους πρόσθεν: τὸ δέ τοι ξεινήιον ἔσται.</rtc></rtc></rtc></ruby> <ruby><rtc lang="grc" translate="no">"ἦ καὶ ἀνακλινθεὶς πέσεν ὕπτιος, αὐτὰρ ἔπειτα <rtc lang="grc" translate="no">κεῖτ' ἀποδοχμώσας παχὺν αὐχένα, κὰδ δέ μιν ὕπνος <rtc lang="grc" translate="no">ᾕρει πανδαμάτωρ: φάρυγος δ' ἐξέσσυτο οἶνος <rtc lang="grc" translate="no">ψωμοί τ' ἀνδρόμεοι: ὁ δ' ἐρεύγετο οἰνοβαρείων. <rtc lang="grc" translate="no">καὶ τότ' ἐγὼ τὸν μοχλὸν ὑπὸ σποδοῦ ἤλασα πολλῆς, <rtc lang="grc" translate="no">ἧος θερμαίνοιτο: ἔπεσσι δὲ πάντας ἑταίρους <rtc lang="grc" translate="no">θάρσυνον, μή τίς μοι ὑποδείσας ἀναδύη. <rtc lang="grc" translate="no">ἀλλ' ὅτε δὴ τάχ' ὁ μοχλὸς ἐλάινος ἐν πυρὶ μέλλεν <rtc lang="grc" translate="no">ἅψεσθαι, χλωρός περ ἐών, διεφαίνετο δ' αἰνῶς, <rtc lang="grc" translate="no">καὶ τότ' ἐγὼν ἆσσον φέρον ἐκ πυρός, ἀμφὶ δ' ἑταῖροι <rtc lang="grc" translate="no">ἵσταντ': αὐτὰρ θάρσος ἐνέπνευσεν μέγα δαίμων. <rtc lang="grc" translate="no">οἱ μὲν μοχλὸν ἑλόντες ἐλάινον, ὀξὺν ἐπ' ἄκρῳ, <rtc lang="grc" translate="no">ὀφθαλμῷ ἐνέρεισαν: ἐγὼ δ' ἐφύπερθεν ἐρεισθεὶς <rtc lang="grc" translate="no">δίνεον, ὡς ὅτε τις τρυπῷ δόρυ νήιον ἀνὴρ <rtc lang="grc" translate="no">τρυπάνῳ, οἱ δέ τ' ἔνερθεν ὑποσσείουσιν ἱμάντι <rtc lang="grc" translate="no">ἁψάμενοι ἑκάτερθε, τὸ δὲ τρέχει ἐμμενὲς αἰεί. <rtc lang="grc" translate="no">ὣς τοῦ ἐν ὀφθαλμῷ πυριήκεα μοχλὸν ἑλόντες <rtc lang="grc" translate="no">δινέομεν, τὸν δ' αἷμα περίρρεε θερμὸν ἐόντα. <rtc lang="grc" translate="no">πάντα δέ οἱ βλέφαρ' ἀμφὶ καὶ ὀφρύας εὗσεν ἀυτμὴ <rtc lang="grc" translate="no">γλήνης καιομένης, σφαραγεῦντο δέ οἱ πυρὶ ῥίζαι. <rtc lang="grc" translate="no">ὡς δ' ὅτ' ἀνὴρ χαλκεὺς πέλεκυν μέγαν ἠὲ σκέπαρνον <rtc lang="grc" translate="no">εἰν ὕδατι ψυχρῷ βάπτῃ μεγάλα ἰάχοντα <rtc lang="grc" translate="no">φαρμάσσων: τὸ γὰρ αὖτε σιδήρου γε κράτος ἐστίν <rtc lang="grc" translate="no">ὣς τοῦ σίζ' ὀφθαλμὸς ἐλαϊνέῳ περὶ μοχλῷ. <rtc lang="grc" translate="no">σμερδαλέον δὲ μέγ' ᾤμωξεν, περὶ δ' ἴαχε πέτρη, <rtc lang="grc" translate="no">ἡμεῖς δὲ δείσαντες ἀπεσσύμεθ': αὐτὰρ ὁ μοχλὸν <rtc lang="grc" translate="no">ἐξέρυσ' ὀφθαλμοῖο πεφυρμένον αἵματι πολλῷ. <rtc lang="grc" translate="no">τὸν μὲν ἔπειτ' ἔρριψεν ἀπὸ ἕο χερσὶν ἀλύων, <rtc lang="grc" translate="no">αὐτὰρ ὁ Κύκλωπας μεγάλ' ἤπυεν, οἵ ῥά μιν ἀμφὶς <rtc lang="grc" translate="no">ᾤκεον ἐν σπήεσσι δι' ἄκριας ἠνεμοέσσας. <rtc lang="grc" translate="no">οἱ δὲ βοῆς ἀίοντες ἐφοίτων ἄλλοθεν ἄλλος, <rtc lang="grc" translate="no">ἱστάμενοι δ' εἴροντο περὶ σπέος ὅττι ἑ κήδοι:</rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></ruby> <ruby><rtc lang="grc" translate="no">"'τίπτε τόσον, Πολύφημ', ἀρημένος ὧδ' ἐβόησας <rtc lang="grc" translate="no">νύκτα δι' ἀμβροσίην καὶ ἀύπνους ἄμμε τίθησθα; <rtc lang="grc" translate="no">ἦ μή τίς σευ μῆλα βροτῶν ἀέκοντος ἐλαύνει; <rtc lang="grc" translate="no">ἦ μή τίς σ' αὐτὸν κτείνει δόλῳ ἠὲ βίηφιν;"</rtc></rtc></rtc></rtc></ruby> <ruby><rtc lang="grc" translate="no">"τοὺς δ' αὖτ' ἐξ ἄντρου προσέφη κρατερὸς Πολύφημος: <rtc lang="grc" translate="no">'ὦ φίλοι, Οὖτίς με κτείνει δόλῳ οὐδὲ βίηφιν.'</rtc></rtc></ruby> <ruby><rtc lang="grc" translate="no">"οἱ δ' ἀπαμειβόμενοι ἔπεα πτερόεντ' ἀγόρευον: <rtc lang="grc" translate="no">εἰ μὲν δὴ μή τίς σε βιάζεται οἶον ἐόντα, <rtc lang="grc" translate="no">νοῦσον γ' οὔ πως ἔστι Διὸς μεγάλου ἀλέασθαι, <rtc lang="grc" translate="no">ἀλλὰ σύ γ' εὔχεο πατρὶ Ποσειδάωνι ἄνακτι.'</rtc></rtc></rtc></rtc></ruby> <ruby><rtc lang="grc" translate="no">"ὣς ἄρ' ἔφαν ἀπιόντες, ἐμὸν δ' ἐγέλασσε φίλον κῆρ, <rtc lang="grc" translate="no">ὡς ὄνομ' ἐξαπάτησεν ἐμὸν καὶ μῆτις ἀμύμων. <rtc lang="grc" translate="no">Κύκλωψ δὲ στενάχων τε καὶ ὠδίνων ὀδύνῃσι <rtc lang="grc" translate="no">χερσὶ ψηλαφόων ἀπὸ μὲν λίθον εἷλε θυράων, <rtc lang="grc" translate="no">αὐτὸς δ' εἰνὶ θύρῃσι καθέζετο χεῖρε πετάσσας, <rtc lang="grc" translate="no">εἴ τινά που μετ' ὄεσσι λάβοι στείχοντα θύραζε: <rtc lang="grc" translate="no">οὕτω γάρ πού μ' ἤλπετ' ἐνὶ φρεσὶ νήπιον εἶναι. <rtc lang="grc" translate="no">αὐτὰρ ἐγὼ βούλευον, ὅπως ὄχ' ἄριστα γένοιτο, <rtc lang="grc" translate="no">εἴ τιν' ἑταίροισιν θανάτου λύσιν ἠδ' ἐμοὶ αὐτῷ <rtc lang="grc" translate="no">εὑροίμην: πάντας δὲ δόλους καὶ μῆτιν ὕφαινον <rtc lang="grc" translate="no">ὥς τε περὶ ψυχῆς: μέγα γὰρ κακὸν ἐγγύθεν ἦεν. <rtc lang="grc" translate="no">ἥδε δέ μοι κατὰ θυμὸν ἀρίστη φαίνετο βουλή. <rtc lang="grc" translate="no">ἄρσενες ὄιες ἦσαν ἐυτρεφέες, δασύμαλλοι, <rtc lang="grc" translate="no">καλοί τε μεγάλοι τε, ἰοδνεφὲς εἶρος ἔχοντες: <rtc lang="grc" translate="no">τοὺς ἀκέων συνέεργον ἐυστρεφέεσσι λύγοισιν, <rtc lang="grc" translate="no">τῇς ἔπι Κύκλωψ εὗδε πέλωρ, ἀθεμίστια εἰδώς, <rtc lang="grc" translate="no">σύντρεις αἰνύμενος: ὁ μὲν ἐν μέσῳ ἄνδρα φέρεσκε, <rtc lang="grc" translate="no">τὼ δ' ἑτέρω ἑκάτερθεν ἴτην σώοντες ἑταίρους. <rtc lang="grc" translate="no">τρεῖς δὲ ἕκαστον φῶτ' ὄιες φέρον: αὐτὰρ ἐγώ γε-- <rtc lang="grc" translate="no">ἀρνειὸς γὰρ ἔην μήλων ὄχ' ἄριστος ἁπάντων, <rtc lang="grc" translate="no">τοῦ κατὰ νῶτα λαβών, λασίην ὑπὸ γαστέρ' ἐλυσθεὶς <rtc lang="grc" translate="no">κείμην: αὐτὰρ χερσὶν ἀώτου θεσπεσίοιο <rtc lang="grc" translate="no">νωλεμέως στρεφθεὶς ἐχόμην τετληότι θυμῷ. <rtc lang="grc" translate="no">ὣς τότε μὲν στενάχοντες ἐμείναμεν Ἠῶ δῖαν.</rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></ruby> <ruby><rtc lang="grc" translate="no">"ἦμος δ' ἠριγένεια φάνη ῥοδοδάκτυλος Ἠώς, <rtc lang="grc" translate="no">καὶ τότ' ἔπειτα νομόνδ' ἐξέσσυτο ἄρσενα μῆλα, <rtc lang="grc" translate="no">θήλειαι δὲ μέμηκον ἀνήμελκτοι περὶ σηκούς: <rtc lang="grc" translate="no">οὔθατα γὰρ σφαραγεῦντο. ἄναξ δ' ὀδύνῃσι κακῇσι <rtc lang="grc" translate="no">τειρόμενος πάντων ὀίων ἐπεμαίετο νῶτα <rtc lang="grc" translate="no">ὀρθῶν ἑσταότων: τὸ δὲ νήπιος οὐκ ἐνόησεν, <rtc lang="grc" translate="no">ὥς οἱ ὑπ' εἰροπόκων ὀίων στέρνοισι δέδεντο. <rtc lang="grc" translate="no">ὕστατος ἀρνειὸς μήλων ἔστειχε θύραζε <rtc lang="grc" translate="no">λάχνῳ στεινόμενος καὶ ἐμοὶ πυκινὰ φρονέοντι. <rtc lang="grc" translate="no">τὸν δ' ἐπιμασσάμενος προσέφη κρατερὸς Πολύφημος:</rtc></rtc></rtc></rtc></rtc></rtc></rtc></rtc></rtc></rtc></ruby> <ruby><rtc lang="grc" translate="no">"'κριὲ πέπον, τί μοι ὧδε διὰ σπέος ἔσσυο μήλων <rtc lang="grc" translate="no">ὕστατος; οὔ τι πάρος γε λελειμμένος ἔρχεαι οἰῶν, <rtc lang="grc" translate="no">ἀλλὰ πολὺ πρῶτος νέμεαι τέρεν' ἄνθεα ποίης <rtc lang="grc" translate="no">μακρὰ βιβάς, πρῶτος δὲ ῥοὰς ποταμῶν ἀφικάνεις, <rtc lang="grc" translate="no">πρῶτος δὲ σταθμόνδε λιλαίεαι ἀπονέεσθαι <rtc lang="grc" translate="no">ἑσπέριος: νῦν αὖτε πανύστατος. ἦ σύ γ' ἄνακτος <rtc lang="grc" translate="no">ὀφθαλμὸν ποθέεις, τὸν ἀνὴρ κακὸς ἐξαλάωσε <rtc lang="grc" translate="no">σὺν λυγροῖς ἑτάροισι δαμασσάμενος φρένας οἴνῳ, <rtc lang="grc" translate="no">Οὖτις, ὃν οὔ πώ φημι πεφυγμένον εἶναι ὄλεθρον. <rtc lang="grc" translate="no">εἰ δὴ ὁμοφρονέοις ποτιφωνήεις τε γένοιο <rtc lang="grc" translate="no">εἰπεῖν ὅππῃ κεῖνος ἐμὸν μένος ἠλασκάζει: <rtc lang="grc" translate="no">τῷ κέ οἱ ἐγκέφαλός γε διὰ σπέος ἄλλυδις ἄλλῃ <rtc lang="grc" translate="no">θεινομένου ῥαίοιτο πρὸς οὔδεϊ, κὰδ δέ κ' ἐμὸν κῆρ <rtc lang="grc" translate="no">λωφήσειε κακῶν, τά μοι οὐτιδανὸς πόρεν Οὖτις.' <rtc lang="grc" translate="no">"ὣς εἰπὼν τὸν κριὸν ἀπὸ ἕο πέμπε θύραζε. <rtc lang="grc" translate="no">ἐλθόντες δ' ἠβαιὸν ἀπὸ σπείους τε καὶ αὐλῆς <rtc lang="grc" translate="no">πρῶτος ὑπ' ἀρνειοῦ λυόμην, ὑπέλυσα δ' ἑταίρους. <rtc lang="grc" translate="no">καρπαλίμως δὲ τὰ μῆλα ταναύποδα, πίονα δημῷ, <rtc lang="grc" translate="no">πολλὰ περιτροπέοντες ἐλαύνομεν, ὄφρ' ἐπὶ νῆα <rtc lang="grc" translate="no">ἱκόμεθ'. ἀσπάσιοι δὲ φίλοις ἑτάροισι φάνημεν, <rtc lang="grc" translate="no">οἳ φύγομεν θάνατον, τοὺς δὲ στενάχοντο γοῶντες. <rtc lang="grc" translate="no">ἀλλ' ἐγὼ οὐκ εἴων, ἀνὰ δ' ὀφρύσι νεῦον ἑκάστῳ, <rtc lang="grc" translate="no">κλαίειν, ἀλλ' ἐκέλευσα θοῶς καλλίτριχα μῆλα <rtc lang="grc" translate="no">πόλλ' ἐν νηὶ βαλόντας ἐπιπλεῖν ἁλμυρὸν ὕδωρ. <rtc lang="grc" translate="no">οἱ δ' αἶψ' εἴσβαινον καὶ ἐπὶ κληῖσι καθῖζον, <rtc lang="grc" translate="no">ἑξῆς δ' ἑζόμενοι πολιὴν ἅλα τύπτον ἐρετμοῖς. <rtc lang="grc" translate="no">ἀλλ' ὅτε τόσσον ἀπῆν, ὅσσον τε γέγωνε βοήσας, <rtc lang="grc" translate="no">καὶ τότ' ἐγὼ Κύκλωπα προσηύδων κερτομίοισι:</rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></ruby> <ruby><rtc lang="grc" translate="no">"Κύκλωψ, οὐκ ἄρ' ἔμελλες ἀνάλκιδος ἀνδρὸς ἑταίρους <rtc lang="grc" translate="no">ἔδμεναι ἐν σπῆι γλαφυρῷ κρατερῆφι βίηφι. <rtc lang="grc" translate="no">καὶ λίην σέ γ' ἔμελλε κιχήσεσθαι κακὰ ἔργα, <rtc lang="grc" translate="no">σχέτλι', ἐπεὶ ξείνους οὐχ ἅζεο σῷ ἐνὶ οἴκῳ <rtc lang="grc" translate="no">ἐσθέμεναι: τῷ σε Ζεὺς τίσατο καὶ θεοὶ ἄλλοι.'</rtc></rtc></rtc></rtc></rtc></ruby> <ruby><rtc lang="grc" translate="no">"ὣς ἐφάμην, ὁ δ' ἔπειτα χολώσατο κηρόθι μᾶλλον, <rtc lang="grc" translate="no">ἧκε δ' ἀπορρήξας κορυφὴν ὄρεος μεγάλοιο, <rtc lang="grc" translate="no">κὰδ δ' ἔβαλε προπάροιθε νεὸς κυανοπρῴροιο. <rtc lang="grc" translate="no">ἐκλύσθη δὲ θάλασσα κατερχομένης ὑπὸ πέτρης: <rtc lang="grc" translate="no">τὴν δ' αἶψ' ἤπειρόνδε παλιρρόθιον φέρε κῦμα, <rtc lang="grc" translate="no">πλημυρὶς ἐκ πόντοιο, θέμωσε δὲ χέρσον ἱκέσθαι. <rtc lang="grc" translate="no">αὐτὰρ ἐγὼ χείρεσσι λαβὼν περιμήκεα κοντὸν <rtc lang="grc" translate="no">ὦσα παρέξ, ἑτάροισι δ' ἐποτρύνας ἐκέλευσα <rtc lang="grc" translate="no">ἐμβαλέειν κώπῃς, ἵν' ὑπὲκ κακότητα φύγοιμεν, <rtc lang="grc" translate="no">κρατὶ κατανεύων: οἱ δὲ προπεσόντες ἔρεσσον. <rtc lang="grc" translate="no">ἀλλ' ὅτε δὴ δὶς τόσσον ἅλα πρήσσοντες ἀπῆμεν, <rtc lang="grc" translate="no">καὶ τότε δὴ Κύκλωπα προσηύδων: ἀμφὶ δ' ἑταῖροι <rtc lang="grc" translate="no">μειλιχίοις ἐπέεσσιν ἐρήτυον ἄλλοθεν ἄλλος:</rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></ruby> <ruby><rtc lang="grc" translate="no">"'σχέτλιε, τίπτ' ἐθέλεις ἐρεθιζέμεν ἄγριον ἄνδρα; <rtc lang="grc" translate="no">ὃς καὶ νῦν πόντονδε βαλὼν βέλος ἤγαγε νῆα <rtc lang="grc" translate="no">αὖτις ἐς ἤπειρον, καὶ δὴ φάμεν αὐτόθ' ὀλέσθαι. <rtc lang="grc" translate="no">εἰ δὲ φθεγξαμένου τευ ἢ αὐδήσαντος ἄκουσε, <rtc lang="grc" translate="no">σύν κεν ἄραξ' ἡμέων κεφαλὰς καὶ νήια δοῦρα <rtc lang="grc" translate="no">μαρμάρῳ ὀκριόεντι βαλών: τόσσον γὰρ ἵησιν.'</rtc></rtc></rtc></rtc></rtc></rtc></ruby> <ruby><rtc lang="grc" translate="no">"ὣς φάσαν, ἀλλ' οὐ πεῖθον ἐμὸν μεγαλήτορα θυμόν, <rtc lang="grc" translate="no">ἀλλά μιν ἄψορρον προσέφην κεκοτηότι θυμῷ:</rtc></rtc></ruby> <ruby><rtc lang="grc" translate="no">"Κύκλωψ, αἴ κέν τίς σε καταθνητῶν ἀνθρώπων <rtc lang="grc" translate="no">ὀφθαλμοῦ εἴρηται ἀεικελίην ἀλαωτύν, <rtc lang="grc" translate="no">φάσθαι Ὀδυσσῆα πτολιπόρθιον ἐξαλαῶσαι, <rtc lang="grc" translate="no">υἱὸν Λαέρτεω, Ἰθάκῃ ἔνι οἰκί' ἔχοντα.'</rtc></rtc></rtc></rtc></ruby> <ruby><rtc lang="grc" translate="no">"ὣς ἐφάμην, ὁ δέ μ' οἰμώξας ἠμείβετο μύθῳ: <rtc lang="grc" translate="no">'ὢ πόποι, ἦ μάλα δή με παλαίφατα θέσφαθ' ἱκάνει. <rtc lang="grc" translate="no">ἔσκε τις ἐνθάδε μάντις ἀνὴρ ἠύς τε μέγας τε, <rtc lang="grc" translate="no">Τήλεμος Εὐρυμίδης, ὃς μαντοσύνῃ ἐκέκαστο <rtc lang="grc" translate="no">καὶ μαντευόμενος κατεγήρα Κυκλώπεσσιν: <rtc lang="grc" translate="no">ὅς μοι ἔφη τάδε πάντα τελευτήσεσθαι ὀπίσσω, <rtc lang="grc" translate="no">χειρῶν ἐξ Ὀδυσῆος ἁμαρτήσεσθαι ὀπωπῆς. <rtc lang="grc" translate="no">ἀλλ' αἰεί τινα φῶτα μέγαν καὶ καλὸν ἐδέγμην <rtc lang="grc" translate="no">ἐνθάδ' ἐλεύσεσθαι, μεγάλην ἐπιειμένον ἀλκήν: <rtc lang="grc" translate="no">νῦν δέ μ' ἐὼν ὀλίγος τε καὶ οὐτιδανὸς καὶ ἄκικυς <rtc lang="grc" translate="no">ὀφθαλμοῦ ἀλάωσεν, ἐπεί μ' ἐδαμάσσατο οἴνῳ. <rtc lang="grc" translate="no">ἀλλ' ἄγε δεῦρ', Ὀδυσεῦ, ἵνα τοι πὰρ ξείνια θείω <rtc lang="grc" translate="no">πομπήν τ' ὀτρύνω δόμεναι κλυτὸν ἐννοσίγαιον: <rtc lang="grc" translate="no">τοῦ γὰρ ἐγὼ πάϊς εἰμί, πατὴρ δ' ἐμὸς εὔχεται εἶναι. <rtc lang="grc" translate="no">αὐτὸς δ', αἴ κ' ἐθέλῃσ', ἰήσεται, οὐδέ τις ἄλλος <rtc lang="grc" translate="no">οὔτε θεῶν μακάρων οὔτε θνητῶν ἀνθρώπων.'</rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></ruby> <ruby><rtc lang="grc" translate="no">"ὣς ἔφατ', αὐτὰρ ἐγώ μιν ἀμειβόμενος προσέειπον: <rtc lang="grc" translate="no">αἲ γὰρ δὴ ψυχῆς τε καὶ αἰῶνός σε δυναίμην <rtc lang="grc" translate="no">εὖνιν ποιήσας πέμψαι δόμον Ἄϊδος εἴσω, <rtc lang="grc" translate="no">ὡς οὐκ ὀφθαλμόν γ' ἰήσεται οὐδ' ἐνοσίχθων.'</rtc></rtc></rtc></rtc></ruby> <ruby><rtc lang="grc" translate="no">"ὣς ἐφάμην, ὁ δ' ἔπειτα Ποσειδάωνι ἄνακτι <rtc lang="grc" translate="no">εὔχετο χεῖρ' ὀρέγων εἰς οὐρανὸν ἀστερόεντα: <rtc lang="grc" translate="no">'κλῦθι, Ποσείδαον γαιήοχε κυανοχαῖτα, <rtc lang="grc" translate="no">εἰ ἐτεόν γε σός εἰμι, πατὴρ δ' ἐμὸς εὔχεαι εἶναι, <rtc lang="grc" translate="no">δὸς μὴ Ὀδυσσῆα πτολιπόρθιον οἴκαδ' ἱκέσθαι <rtc lang="grc" translate="no">υἱὸν Λαέρτεω, Ἰθάκῃ ἔνι οἰκί' ἔχοντα. <rtc lang="grc" translate="no">ἀλλ' εἴ οἱ μοῖρ' ἐστὶ φίλους τ' ἰδέειν καὶ ἱκέσθαι <rtc lang="grc" translate="no">οἶκον ἐυκτίμενον καὶ ἑὴν ἐς πατρίδα γαῖαν, <rtc lang="grc" translate="no">ὀψὲ κακῶς ἔλθοι, ὀλέσας ἄπο πάντας ἑταίρους, <rtc lang="grc" translate="no">νηὸς ἐπ' ἀλλοτρίης, εὕροι δ' ἐν πήματα οἴκῳ.' <rtc lang="grc" translate="no">"ὣς ἔφατ' εὐχόμενος, τοῦ δ' ἔκλυε κυανοχαίτης. <rtc lang="grc" translate="no">αὐτὰρ ὅ γ' ἐξαῦτις πολὺ μείζονα λᾶαν ἀείρας <rtc lang="grc" translate="no">ἧκ' ἐπιδινήσας, ἐπέρεισε δὲ ἶν' ἀπέλεθρον, <rtc lang="grc" translate="no">κὰδ' δ' ἔβαλεν μετόπισθε νεὸς κυανοπρῴροιο <rtc lang="grc" translate="no">τυτθόν, ἐδεύησεν δ' οἰήιον ἄκρον ἱκέσθαι. <rtc lang="grc" translate="no">ἐκλύσθη δὲ θάλασσα κατερχομένης ὑπὸ πέτρης: <rtc lang="grc" translate="no">τὴν δὲ πρόσω φέρε κῦμα, θέμωσε δὲ χέρσον ἱκέσθαι.</rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></ruby> <ruby><rtc lang="grc" translate="no">"ἀλλ' ὅτε δὴ τὴν νῆσον ἀφικόμεθ', ἔνθα περ ἄλλαι <rtc lang="grc" translate="no">νῆες ἐύσσελμοι μένον ἁθρόαι, ἀμφὶ δ' ἑταῖροι <rtc lang="grc" translate="no">ἥατ' ὀδυρόμενοι, ἡμέας ποτιδέγμενοι αἰεί, <rtc lang="grc" translate="no">νῆα μὲν ἔνθ' ἐλθόντες ἐκέλσαμεν ἐν ψαμάθοισιν, <rtc lang="grc" translate="no">ἐκ δὲ καὶ αὐτοὶ βῆμεν ἐπὶ ῥηγμῖνι θαλάσσης. <rtc lang="grc" translate="no">μῆλα δὲ Κύκλωπος γλαφυρῆς ἐκ νηὸς ἑλόντες <rtc lang="grc" translate="no">δασσάμεθ', ὡς μή τίς μοι ἀτεμβόμενος κίοι ἴσης. <rtc lang="grc" translate="no">ἀρνειὸν δ' ἐμοὶ οἴῳ ἐυκνήμιδες ἑταῖροι <rtc lang="grc" translate="no">μήλων δαιομένων δόσαν ἔξοχα: τὸν δ' ἐπὶ θινὶ <rtc lang="grc" translate="no">Ζηνὶ κελαινεφέι Κρονίδῃ, ὃς πᾶσιν ἀνάσσει, <rtc lang="grc" translate="no">ῥέξας μηρί' ἔκαιον: ὁ δ' οὐκ ἐμπάζετο ἱρῶν, <rtc lang="grc" translate="no">ἀλλ' ὅ γε μερμήριξεν ὅπως ἀπολοίατο πᾶσαι <rtc lang="grc" translate="no">νῆες ἐύσσελμοι καὶ ἐμοὶ ἐρίηρες ἑταῖροι.</rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></ruby> <ruby><rtc lang="grc" translate="no">"ὣς τότε μὲν πρόπαν ἦμαρ ἐς ἠέλιον καταδύντα <rtc lang="grc" translate="no">ἥμεθα δαινύμενοι κρέα τ' ἄσπετα καὶ μέθυ ἡδύ: <rtc lang="grc" translate="no">ἦμος δ' ἠέλιος κατέδυ καὶ ἐπὶ κνέφας ἦλθε, <rtc lang="grc" translate="no">δὴ τότε κοιμήθημεν ἐπὶ ῥηγμῖνι θαλάσσης. <rtc lang="grc" translate="no">ἦμος δ' ἠριγένεια φάνη ῥοδοδάκτυλος Ἠώς, <rtc lang="grc" translate="no">δὴ τότ' ἐγὼν ἑτάροισιν ἐποτρύνας ἐκέλευσα <rtc lang="grc" translate="no">αὐτούς τ' ἀμβαίνειν ἀνά τε πρυμνήσια λῦσαι: <rtc lang="grc" translate="no">οἱ δ' αἶψ' εἴσβαινον καὶ ἐπὶ κληῖσι καθῖζον, <rtc lang="grc" translate="no">ἑξῆς δ' ἑζόμενοι πολιὴν ἅλα τύπτον ἐρετμοῖς.</rtc></rtc></rtc></rtc></rtc></rtc></rtc></rtc></rtc></ruby> <ruby><rtc lang="grc" translate="no">"ἔνθεν δὲ προτέρω πλέομεν ἀκαχήμενοι ἦτορ, <rtc lang="grc" translate="no">ἄσμενοι ἐκ θανάτοιο, φίλους ὀλέσαντες ἑταίρους.</rtc></rtc></ruby></ol><nav><a href="#!/odyssey/" rel="contents">Table of Contents</a> <a href="#!/odyssey/book8/" rel="next">Previous</a> <a href="#!/odyssey/book10/" rel="next">Next</a></nav></section><small>Translated by <u>Samuel Butler</u>, <span itemprop="copyrightYear">1900</span>.<br>Original Greek and English translation are in public domain.</small></article>