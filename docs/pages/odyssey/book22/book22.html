<h2>Book 22</h2><ruby><rtc lang="grc" translate="no">αὐτὰρ ὁ γυμνώθη ῥακέων πολύμητις Ὀδυσσεύς,<br/>ἆλτο δ' ἐπὶ μέγαν οὐδόν, ἔχων βιὸν ἠδὲ φαρέτρην<br/>ἰῶν ἐμπλείην, ταχέας δ' ἐκχεύατ' ὀϊστοὺς<br/>αὐτοῦ πρόσθε ποδῶν, μετὰ δὲ μνηστῆρσιν ἔειπεν:<br/>"οὗτος μὲν δὴ ἄεθλος ἀάατος ἐκτετέλεσται:<br/>νῦν αὖτε σκοπὸν ἄλλον, ὃν οὔ πώ τις βάλεν ἀνήρ,<br/>εἴσομαι, αἴ κε τύχωμι, πόρῃ δέ μοι εὖχος Ἀπόλλων."</rtc></ruby> <ruby><rtc lang="grc" translate="no">ἦ καὶ ἐπ' Ἀντινόῳ ἰθύνετο πικρὸν ὀϊστόν.<br/>ἦ τοι ὁ καλὸν ἄλεισον ἀναιρήσεσθαι ἔμελλε,<br/>χρύσεον ἄμφωτον, καὶ δὴ μετὰ χερσὶν ἐνώμα,<br/>ὄφρα πίοι οἴνοιο: φόνος δέ οἱ οὐκ ἐνὶ θυμῷ<br/>μέμβλετο: τίς κ' οἴοιτο μετ' ἀνδράσι δαιτυμόνεσσι<br/>μοῦνον ἐνὶ πλεόνεσσι, καὶ εἰ μάλα καρτερὸς εἴη,<br/>οἷ τεύξειν θάνατόν τε κακὸν καὶ κῆρα μέλαιναν;<br/>τὸν δ' Ὀδυσεὺς κατὰ λαιμὸν ἐπισχόμενος βάλεν ἰῷ,<br/>ἀντικρὺ δ' ἁπαλοῖο δι' αὐχένος ἤλυθ' ἀκωκή.<br/>ἐκλίνθη δ' ἑτέρωσε, δέπας δέ οἱ ἔκπεσε χειρὸς<br/>βλημένου, αὐτίκα δ' αὐλὸς ἀνὰ ῥῖνας παχὺς ἦλθεν<br/>αἵματος ἀνδρομέοιο: θοῶς δ' ἀπὸ εἷο τράπεζαν<br/>ὦσε ποδὶ πλήξας, ἀπὸ δ' εἴδατα χεῦεν ἔραζε:<br/>σῖτός τε κρέα τ' ὀπτὰ φορύνετο. τοὶ δ' ὁμάδησαν<br/>μνηστῆρες κατὰ δώμαθ', ὅπως ἴδον ἄνδρα πεσόντα,<br/>ἐκ δὲ θρόνων ἀνόρουσαν ὀρινθέντες κατὰ δῶμα,<br/>πάντοσε παπταίνοντες ἐϋδμήτους ποτὶ τοίχους:<br/>οὐδέ πη ἀσπὶς ἔην οὐδ' ἄλκιμον ἔγχος ἑλέσθαι.<br/>νείκειον δ' Ὀδυσῆα χολωτοῖσιν ἐπέεσσι:</rtc></ruby> <ruby><rtc lang="grc" translate="no">"ξεῖνε, κακῶς ἀνδρῶν τοξάζεαι: οὐκέτ' ἀέθλων<br/>ἄλλων ἀντιάσεις: νῦν τοι σῶς αἰπὺς ὄλεθρος.<br/>καὶ γὰρ δὴ νῦν φῶτα κατέκτανες ὃς μέγ' ἄριστος<br/>κούρων εἰν Ἰθάκῃ: τῷ σ' ἐνθάδε γῦπες ἔδονται."</rtc></ruby> <ruby><rtc lang="grc" translate="no">ἴσκεν ἕκαστος ἀνήρ, ἐπεὶ ἦ φάσαν οὐκ ἐθέλοντα<br/>ἄνδρα κατακτεῖναι: τὸ δὲ νήπιοι οὐκ ἐνόησαν,<br/>ὡς δή σφιν καὶ πᾶσιν ὀλέθρου πείρατ' ἐφῆπτο.<br/>τοὺς δ' ἄρ' ὑπόδρα ἰδὼν προσέφη πολύμητις Ὀδυσσεύς:</rtc></ruby> <ruby><rtc lang="grc" translate="no">"ὦ κύνες, οὔ μ' ἔτ' ἐφάσκεθ' ὑπότροπον οἴκαδ' ἱκέσθαι<br/>δήμου ἄπο Τρώων, ὅτι μοι κατεκείρετε οἶκον,<br/>δμῳῇσιν δὲ γυναιξὶ παρευνάζεσθε βιαίως,<br/>αὐτοῦ τε ζώοντος ὑπεμνάασθε γυναῖκα,<br/>οὔτε θεοὺς δείσαντες, οἳ οὐρανὸν εὐρὺν ἔχουσιν,<br/>οὔτε τιν' ἀνθρώπων νέμεσιν κατόπισθεν ἔσεσθαι:<br/>νῦν ὑμῖν καὶ πᾶσιν ὀλέθρου πείρατ' ἐφῆπται."<br/>ὣς φάτο, τοὺς δ' ἄρα πάντας ὑπὸ χλωρὸν δέος εἷλεν:<br/>πάπτηνεν δὲ ἕκαστος ὅπη φύγοι αἰπὺν ὄλεθρον.<br/>Εὐρύμαχος δέ μιν οἶος ἀμειβόμενος προσέειπεν:</rtc></ruby> <ruby><rtc lang="grc" translate="no">"εἰ μὲν δὴ Ὀδυσεὺς Ἰθακήσιος εἰλήλουθας,<br/>ταῦτα μὲν αἴσιμα εἶπας, ὅσα ῥέζεσκον Ἀχαιοί,<br/>πολλὰ μὲν ἐν μεγάροισιν ἀτάσθαλα, πολλὰ δ' ἐπ' ἀγροῦ.<br/>ἀλλ' ὁ μὲν ἤδη κεῖται ὃς αἴτιος ἔπλετο πάντων,<br/>Ἀντίνοος: οὗτος γὰρ ἐπίηλεν τάδε ἔργα,<br/>οὔ τι γάμου τόσσον κεχρημένος οὐδὲ χατίζων,<br/>ἀλλ' ἄλλα φρονέων, τά οἱ οὐκ ἐτέλεσσε Κρονίων,<br/>ὄφρ' Ἰθάκης κατὰ δῆμον ἐϋκτιμένης βασιλεύοι<br/>αὐτός, ἀτὰρ σὸν παῖδα κατακτείνειε λοχήσας.<br/>νῦν δ' ὁ μὲν ἐν μοίρῃ πέφαται, σὺ δὲ φείδεο λαῶν<br/>σῶν: ἀτὰρ ἄμμες ὄπισθεν ἀρεσσάμενοι κατὰ δῆμον,<br/>ὅσσα τοι ἐκπέποται καὶ ἐδήδοται ἐν μεγάροισι,<br/>τιμὴν ἀμφὶς ἄγοντες ἐεικοσάβοιον ἕκαστος,<br/>χαλκόν τε χρυσόν τ' ἀποδώσομεν, εἰς ὅ κε σὸν κῆρ<br/>ἰανθῇ: πρὶν δ' οὔ τι νεμεσσητὸν κεχολῶσθαι."</rtc></ruby> <ruby><rtc lang="grc" translate="no">τὸν δ' ἄρ' ὑπόδρα ἰδὼν προσέφη πολύμητις Ὀδυσσεύς:<br/>"Εὐρύμαχ', οὐδ' εἴ μοι πατρώϊα πάντ' ἀποδοῖτε,<br/>ὅσσα τε νῦν ὔμμ' ἐστὶ καὶ εἴ ποθεν ἄλλ' ἐπιθεῖτε,<br/>οὐδέ κεν ὣς ἔτι χεῖρας ἐμὰς λήξαιμι φόνοιο<br/>πρὶν πᾶσαν μνηστῆρας ὑπερβασίην ἀποτῖσαι.<br/>νῦν ὑμῖν παράκειται ἐναντίον ἠὲ μάχεσθαι<br/>ἢ φεύγειν, ὅς κεν θάνατον καὶ κῆρας ἀλύξῃ:<br/>ἀλλά τιν' οὐ φεύξεσθαι ὀί̈ομαι αἰπὺν ὄλεθρον."</rtc></ruby> <ruby><rtc lang="grc" translate="no">ὣς φάτο, τῶν δ' αὐτοῦ λύτο γούνατα καὶ φίλον ἦτορ.<br/>τοῖσιν δ' Εὐρύμαχος προσεφώνεε δεύτερον αὖτις:</rtc></ruby> <ruby><rtc lang="grc" translate="no">"ὦ φίλοι, οὐ γὰρ σχήσει ἀνὴρ ὅδε χεῖρας ἀάπτους,<br/>ἀλλ' ἐπεὶ ἔλλαβε τόξον ἐύ̈ξοον ἠδὲ φαρέτρην,<br/>οὐδοῦ ἄπο ξεστοῦ τοξάσσεται, εἰς ὅ κε πάντας<br/>ἄμμε κατακτείνῃ: ἀλλὰ μνησώμεθα χάρμης.<br/>φάσγανά τε σπάσσασθε καὶ ἀντίσχεσθε τραπέζας<br/>ἰῶν ὠκυμόρων: ἐπὶ δ' αὐτῷ πάντες ἔχωμεν<br/>ἀθρόοι, εἴ κέ μιν οὐδοῦ ἀπώσομεν ἠδὲ θυράων,<br/>ἔλθωμεν δ' ἀνὰ ἄστυ, βοὴ δ' ὤκιστα γένοιτο:<br/>τῷ κε τάχ' οὗτος ἀνὴρ νῦν ὕστατα τοξάσσαιτο."<br/>ὣς ἄρα φωνήσας εἰρύσσατο φάσγανον ὀξὺ<br/>χάλκεον, ἀμφοτέρωθεν ἀκαχμένον, ἆλτο δ' ἐπ' αὐτῷ<br/>σμερδαλέα ἰάχων: ὁ δ' ἁμαρτῆ δῖος Ὀδυσσεὺς<br/>ἰὸν ἀποπροίει, βάλε δὲ στῆθος παρὰ μαζόν,<br/>ἐν δέ οἱ ἥπατι πῆξε θοὸν βέλος: ἐκ δ' ἄρα χειρὸς<br/>φάσγανον ἧκε χαμᾶζε, περιρρηδὴς δὲ τραπέζῃ<br/>κάππεσεν ἰδνωθείς, ἀπὸ δ' εἴδατα χεῦεν ἔραζε<br/>καὶ δέπας ἀμφικύπελλον: ὁ δὲ χθόνα τύπτε μετώπῳ<br/>θυμῷ ἀνιάζων, ποσὶ δὲ θρόνον ἀμφοτέροισι<br/>λακτίζων ἐτίνασσε: κατ' ὀφθαλμῶν δ' ἔχυτ' ἀχλύς.</rtc></ruby> <ruby><rtc lang="grc" translate="no">Ἀμφίνομος δ' Ὀδυσῆος ἐείσατο κυδαλίμοιο<br/>ἀντίος ἀί̈ξας, εἴρυτο δὲ φάσγανον ὀξύ,<br/>εἴ πώς οἱ εἴξειε θυράων. ἀλλ' ἄρα μιν φθῆ<br/>Τηλέμαχος κατόπισθε βαλὼν χαλκήρεϊ δουρὶ<br/>ὤμων μεσσηγύς, διὰ δὲ στήθεσφιν ἔλασσεν:<br/>δούπησεν δὲ πεσών, χθόνα δ' ἤλασε παντὶ μετώπῳ.<br/>Τηλέμαχος δ' ἀπόρουσε, λιπὼν δολιχόσκιον ἔγχος<br/>αὐτοῦ ἐν Ἀμφινόμῳ: περὶ γὰρ δίε μή τις Ἀχαιῶν<br/>ἔγχος ἀνελκόμενον δολιχόσκιον ἢ ἐλάσειε<br/>φασγάνῳ ἀί̈ξας ἠὲ προπρηνέα τύψας.<br/>βῆ δὲ θέειν, μάλα δ' ὦκα φίλον πατέρ' εἰσαφίκανεν,<br/>ἀγχοῦ δ' ἱστάμενος ἔπεα πτερόεντα προσηύδα:</rtc></ruby> <ruby><rtc lang="grc" translate="no">"ὦ πάτερ, ἤδη τοι σάκος οἴσω καὶ δύο δοῦρε<br/>καὶ κυνέην πάγχαλκον, ἐπὶ κροτάφοις ἀραρυῖαν<br/>αὐτός τ' ἀμφιβαλεῦμαι ἰών, δώσω δὲ συβώτῃ<br/>καὶ τῷ βουκόλῳ ἄλλα: τετευχῆσθαι γὰρ ἄμεινον."</rtc></ruby> <ruby><rtc lang="grc" translate="no">τὸν δ' ἀπαμειβόμενος προσέφη πολύμητις Ὀδυσσεύς:<br/>"οἶσε θέων, ἧός μοι ἀμύνεσθαι πάρ' ὀϊστοί,<br/>μή μ' ἀποκινήσωσι θυράων μοῦνον ἐόντα."</rtc></ruby> <ruby><rtc lang="grc" translate="no">ὣς φάτο, Τηλέμαχος δὲ φίλῳ ἐπεπείθετο πατρί,<br/>βῆ δ' ἴμεναι θάλαμόνδ', ὅθι οἱ κλυτὰ τεύχεα κεῖτο.<br/>ἔνθεν τέσσαρα μὲν σάκε' ἔξελε, δούρατα δ' ὀκτὼ<br/>καὶ πίσυρας κυνέας χαλκήρεας ἱπποδασείας:<br/>βῆ δὲ φέρων, μάλα δ' ὦκα φίλον πατέρ' εἰσαφίκανεν,<br/>αὐτὸς δὲ πρώτιστα περὶ χροὶ̈ δύσετο χαλκόν:<br/>ὣς δ' αὔτως τὼ δμῶε δυέσθην τεύχεα καλά,<br/>ἔσταν δ' ἀμφ' Ὀδυσῆα δαί̈φρονα ποικιλομήτην.</rtc></ruby> <ruby><rtc lang="grc" translate="no">αὐτὰρ ὅ γ', ὄφρα μὲν αὐτῷ ἀμύνεσθαι ἔσαν ἰοί.<br/>τόφρα μνηστήρων ἕνα γ' αἰεὶ ᾧ ἐνὶ οἴκῳ<br/>βάλλε τιτυσκόμενος: τοὶ δ' ἀγχιστῖνοι ἔπιπτον.<br/>αὐτὰρ ἐπεὶ λίπον ἰοὶ ὀϊστεύοντα ἄνακτα,<br/>τόξον μὲν πρὸς σταθμὸν ἐϋσταθέος μεγάροιο<br/>ἔκλιν' ἑστάμεναι, πρὸς ἐνώπια παμφανόωντα,<br/>αὐτὸς δ' ἀμφ' ὤμοισι σάκος θέτο τετραθέλυμνον,<br/>κρατὶ δ' ἐπ' ἰφθίμῳ κυνέην εὔτυκτον ἔθηκεν,<br/>ἵππουριν, δεινὸν δὲ λόφος καθύπερθεν ἔνευεν:<br/>εἵλετο δ' ἄλκιμα δοῦρε δύω κεκορυθμένα χαλκῷ.<br/>ὀρσοθύρη δέ τις ἔσκεν ἐϋδμήτῳ ἐνὶ τοίχῳ,<br/>ἀκρότατον δὲ παρ' οὐδὸν ἐϋσταθέος μεγάροιο<br/>ἦν ὁδὸς ἐς λαύρην, σανίδες δ' ἔχον εὖ ἀραρυῖαι.<br/>τὴν δ' Ὀδυσεὺς φράζεσθαι ἀνώγει δῖον ὑφορβὸν<br/>ἑσταότ' ἄγχ' αὐτῆς: μία δ' οἴη γίγνετ' ἐφορμή.<br/>τοῖς δ' Ἀγέλεως μετέειπεν, ἔπος πάντεσσι πιφαύσκων:</rtc></ruby> <ruby><rtc lang="grc" translate="no">"ὦ φίλοι, οὐκ ἂν δή τις ἀν' ὀρσοθύρην ἀναβαίη<br/>καὶ εἴποι λαοῖσι, βοὴ δ' ὤκιστα γένοιτο;<br/>τῷ κε τάχ' οὗτος ἀνὴρ νῦν ὕστατα τοξάσσαιτο."</rtc></ruby> <ruby><rtc lang="grc" translate="no">τὸν δ' αὖτε προσέειπε Μελάνθιος, αἰπόλος αἰγῶν:<br/>"οὔ πως ἔστ', Ἀγέλαε διοτρεφές: ἄγχι γὰρ αἰνῶς<br/>αὐλῆς καλὰ θύρετρα καὶ ἀργαλέον στόμα λαύρης:<br/>καί χ' εἷς πάντας ἐρύκοι ἀνήρ, ὅς τ' ἄλκιμος εἴη.<br/>ἀλλ' ἄγεθ', ὑμῖν τεύχε' ἐνείκω θωρηχθῆναι<br/>ἐκ θαλάμου: ἔνδον γάρ, ὀί̈ομαι, οὐδέ πη ἄλλῃ<br/>τεύχεα κατθέσθην Ὀδυσεὺς καὶ φαίδιμος υἱός."</rtc></ruby> <ruby><rtc lang="grc" translate="no">ὣς εἰπὼν ἀνέβαινε Μελάνθιος, αἰπόλος αἰγῶν,<br/>εἰς θαλάμους Ὀδυσῆος ἀνὰ ῥῶγας μεγάροιο.<br/>ἔνθεν δώδεκα μὲν σάκε' ἔξελε, τόσσα δὲ δοῦρα<br/>καὶ τόσσας κυνέας χαλκήρεας ἱπποδασείας:<br/>βῆ δ' ἴμεναι, μάλα δ' ὦκα φέρων μνηστῆρσιν ἔδωκεν.<br/>καὶ τότ' Ὀδυσσῆος λύτο γούνατα καὶ φίλον ἦτορ,<br/>ὡς περιβαλλομένους ἴδε τεύχεα χερσί τε δοῦρα<br/>μακρὰ τινάσσοντας: μέγα δ' αὐτῷ φαίνετο ἔργον.<br/>αἶψα δὲ Τηλέμαχον ἔπεα πτερόεντα προσηύδα:</rtc></ruby> <ruby><rtc lang="grc" translate="no">"Τηλέμαχ', ἦ μάλα δή τις ἐνὶ μεγάροισι γυναικῶν<br/>νῶϊν ἐποτρύνει πόλεμον κακὸν ἠὲ Μελανθεύς."</rtc></ruby> <ruby><rtc lang="grc" translate="no">τὸν δ' αὖ Τηλέμαχος πεπνυμένος ἀντίον ηὔδα:<br/>"ὦ πάτερ, αὐτὸς ἐγὼ τόδε γ' ἤμβροτον--οὐδέ τις ἄλλος<br/>αἴτιος--ὃς θαλάμοιο θύρην πυκινῶς ἀραρυῖαν<br/>κάλλιπον ἀγκλίνας: τῶν δὲ σκοπὸς ἦεν ἀμείνων.<br/>ἀλλ' ἴθι, δῖ' Εὔμαιε, θύρην ἐπίθες θαλάμοιο<br/>καὶ φράσαι ἤ τις ἄρ' ἐστὶ γυναικῶν ἣ τάδε ῥέζει,<br/>ἢ υἱὸς Δολίοιο, Μελανθεύς, τόν περ ὀί̈ω."</rtc></ruby> <ruby><rtc lang="grc" translate="no">ὣς οἱ μὲν τοιαῦτα πρὸς ἀλλήλους ἀγόρευον,<br/>βῆ δ' αὖτις θάλαμόνδε Μελάνθιος, αἰπόλος αἰγῶν,<br/>οἴσων τεύχεα καλά. νόησε δὲ δῖος ὑφορβός,<br/>αἶψα δ' Ὀδυσσῆα προσεφώνεεν ἐγγὺς ἐόντα:</rtc></ruby> <ruby><rtc lang="grc" translate="no">"διογενὲς Λαερτιάδη, πολυμήχαν' Ὀδυσσεῦ,<br/>κεῖνος δ' αὖτ' ἀί̈δηλος ἀνήρ, ὃν ὀϊόμεθ' αὐτοί,<br/>ἔρχεται ἐς θάλαμον: σὺ δέ μοι νημερτὲς ἐνίσπες,<br/>ἤ μιν ἀποκτείνω, αἴ κε κρείσσων γε γένωμαι,<br/>ἦε σοὶ ἐνθάδ' ἄγω, ἵν' ὑπερβασίας ἀποτίσῃ<br/>πολλάς, ὅσσας οὗτος ἐμήσατο σῷ ἐνὶ οἴκῳ."</rtc></ruby> <ruby><rtc lang="grc" translate="no">τὸν δ' ἀπαμειβόμενος προσέφη πολύμητις Ὀδυσσεύς:<br/>"ἦ τοι ἐγὼ καὶ Τηλέμαχος μνηστῆρας ἀγαυοὺς<br/>σχήσομεν ἔντοσθεν μεγάρων, μάλα περ μεμαῶτας.<br/>σφῶϊ δ' ἀποστρέψαντε πόδας καὶ χεῖρας ὕπερθεν<br/>ἐς θάλαμον βαλέειν, σανίδας δ' ἐκδῆσαι ὄπισθε,<br/>σειρὴν δὲ πλεκτὴν ἐξ αὐτοῦ πειρήναντε<br/>κίον' ἀν' ὑψηλὴν ἐρύσαι πελάσαι τε δοκοῖσιν,<br/>ὥς κεν δηθὰ ζωὸς ἐὼν χαλέπ' ἄλγεα πάσχῃ:"</rtc></ruby> <ruby><rtc lang="grc" translate="no">ὣς ἔφαθ', οἱ δ' ἄρα τοῦ μάλα μὲν κλύον ἠδ' ἐπίθοντο,<br/>βὰν δ' ἴμεν ἐς θάλαμον, λαθέτην δέ μιν ἔνδον ἐόντα.<br/>ἦ τοι ὁ μὲν θαλάμοιο μυχὸν κάτα τεύχε' ἐρεύνα,<br/>τὼ δ' ἔσταν ἑκάτερθε παρὰ σταθμοῖσι μένοντε.<br/>εὖθ' ὑπὲρ οὐδὸν ἔβαινε Μελάνθιος, αἰπόλος αἰγῶν,<br/>τῇ ἑτέρῃ μὲν χειρὶ φέρων καλὴν τρυφάλειαν,<br/>τῇ δ' ἑτέρῃ σάκος εὐρὺ γέρον, πεπαλαγμένον ἄζῃ,<br/>Λαέρτεω ἥρωος, ὃ κουρίζων φορέεσκε:<br/>δὴ τότε γ' ἤδη κεῖτο, ῥαφαὶ δὲ λέλυντο ἱμάντων:<br/>τὼ δ' ἄρ' ἐπαί̈ξανθ' ἑλέτην ἔρυσάν τέ μιν εἴσω<br/>κουρίξ, ἐν δαπέδῳ δὲ χαμαὶ βάλον ἀχνύμενον κῆρ,<br/>σὺν δὲ πόδας χεῖράς τε δέον θυμαλγέϊ δεσμῷ<br/>εὖ μάλ' ἀποστρέψαντε διαμπερές, ὡς ἐκέλευσεν<br/>υἱὸς Λαέρταο, πολύτλας δῖος Ὀδυσσεύς:<br/>σειρὴν δὲ πλεκτὴν ἐξ αὐτοῦ πειρήναντε<br/>κίον' ἀν' ὑψηλὴν ἔρυσαν πέλασάν τε δοκοῖσι.<br/>τὸν δ' ἐπικερτομέων προσέφης, Εὔμαιε συβῶτα:</rtc></ruby> <ruby><rtc lang="grc" translate="no">"νῦν μὲν δὴ μάλα πάγχυ, Μελάνθιε, νύκτα φυλάξεις,<br/>εὐνῇ ἔνι μαλακῇ καταλέγμενος, ὥς σε ἔοικεν:<br/>οὐδέ σέ γ' ἠριγένεια παρ' Ὠκεανοῖο ῥοάων<br/>λήσει ἐπερχομένη χρυσόθρονος, ἡνίκ' ἀγινεῖς<br/>αἶγας μνηστήρεσσι δόμον κάτα δαῖτα πένεσθαι."</rtc></ruby> <ruby><rtc lang="grc" translate="no">ὣς ὁ μὲν αὖθι λέλειπτο, ταθεὶς ὀλοῷ ἐνὶ δεσμῷ:<br/>τὼ δ' ἐς τεύχεα δύντε, θύρην ἐπιθέντε φαεινήν,<br/>βήτην εἰς Ὀδυσῆα δαί̈φρονα, ποικιλομήτην.<br/>ἔνθα μένος πνείοντες ἐφέστασαν, οἱ μὲν ἐπ' οὐδοῦ<br/>τέσσαρες, οἱ δ' ἔντοσθε δόμων πολέες τε καὶ ἐσθλοί.<br/>τοῖσι δ' ἐπ' ἀγχίμολον θυγάτηρ Διὸς ἦλθεν Ἀθήνη,<br/>Μέντορι εἰδομένη ἠμὲν δέμας ἠδὲ καὶ αὐδήν.<br/>τὴν δ' Ὀδυσεὺς γήθησεν ἰδὼν καὶ μῦθον ἔειπε:</rtc></ruby> <ruby><rtc lang="grc" translate="no">"Μέντορ, ἄμυνον ἀρήν, μνῆσαι δ' ἑτάροιο φίλοιο,<br/>ὅς σ' ἀγαθὰ ῥέζεσκον: ὁμηλικίην δέ μοί ἐσσι."</rtc></ruby> <ruby><rtc lang="grc" translate="no">ὣς φάτ', ὀϊόμενος λαοσσόον ἔμμεν Ἀθήνην.<br/>μνηστῆρες δ' ἑτέρωθεν ὁμόκλεον ἐν μεγάροισι:<br/>πρῶτος τήν γ' ἐνένιπε Δαμαστορίδης Ἀγέλαος:</rtc></ruby> <ruby><rtc lang="grc" translate="no">"Μέντορ, μή σ' ἐπέεσσι παραιπεπίθῃσιν Ὀδυσσεὺς<br/>μνηστήρεσσι μάχεσθαι, ἀμυνέμεναι δέ οἱ αὐτῷ.<br/>ὧδε γὰρ ἡμέτερόν γε νόον τελέεσθαι ὀί̈ω:<br/>ὁππότε κεν τούτους κτέωμεν, πατέρ' ἠδὲ καὶ υἱόν,<br/>ἐν δὲ σὺ τοῖσιν ἔπειτα πεφήσεαι, οἷα μενοινᾷς<br/>ἔρδειν ἐν μεγάροις: σῷ δ' αὐτοῦ κράατι τίσεις.<br/>αὐτὰρ ἐπὴν ὑμέων γε βίας ἀφελώμεθα χαλκῷ,<br/>κτήμαθ' ὁπόσσα τοί ἐστι, τά τ' ἔνδοθι καὶ τὰ θύρηφι,<br/>τοῖσιν Ὀδυσσῆος μεταμίξομεν: οὐδέ τοι υἷας<br/>ζώειν ἐν μεγάροισιν ἐάσομεν, οὐδέ θύγατρας<br/>οὐδ' ἄλοχον κεδνὴν Ἰθάκης κατὰ ἄστυ πολεύειν."</rtc></ruby> <ruby><rtc lang="grc" translate="no">ὣς φάτ', Ἀθηναίη δὲ χολώσατο κηρόθι μᾶλλον,<br/>νείκεσσεν δ' Ὀδυσῆα χολωτοῖσιν ἐπέεσσιν:</rtc></ruby> <ruby><rtc lang="grc" translate="no">"οὐκέτι σοί γ', Ὀδυσεῦ, μένος ἔμπεδον οὐδέ τις ἀλκή<br/>οἵη ὅτ' ἀμφ' Ἑλένῃ λευκωλένῳ εὐπατερείῃ,<br/>εἰνάετες Τρώεσσιν ἐμάρναο νωλεμὲς αἰεί,<br/>πολλοὺς δ' ἄνδρας ἔπεφνες ἐν αἰνῇ δηϊοτῆτι,<br/>σῇ δ' ἥλω βουλῇ Πριάμου πόλις εὐρυάγυια.<br/>πῶς δὴ νῦν, ὅτε σόν τε δόμον καὶ κτήμαθ' ἱκάνεις,<br/>ἄντα μνηστήρων ὀλοφύρεαι ἄλκιμος εἶναι;<br/>ἀλλ' ἄγε δεῦρο, πέπον, παρ' ἔμ' ἵστασο καὶ ἴδε ἔργον,<br/>ὄφρ' εἰδῇς οἷός τοι ἐν ἀνδράσι δυσμενέεσσιν<br/>Μέντωρ Ἀλκιμίδης εὐεργεσίας ἀποτίνειν."</rtc></ruby> <ruby><rtc lang="grc" translate="no">ἦ ῥα, καὶ οὔ πω πάγχυ δίδου ἑτεραλκέα νίκην,<br/>ἀλλ' ἔτ' ἄρα σθένεός τε καὶ ἀλκῆς πειρήτιζεν<br/>ἠμὲν Ὀδυσσῆος ἠδ' υἱοῦ κυδαλίμοιο.<br/>αὐτὴ δ' αἰθαλόεντος ἀνὰ μεγάροιο μέλαθρον<br/>ἕζετ' ἀναί̈ξασα, χελιδόνι εἰκέλη ἄντην.</rtc></ruby> <ruby><rtc lang="grc" translate="no">μνηστῆρας δ' ὤτρυνε Δαμαστορίδης Ἀγέλαος,<br/>Εὐρύνομός τε καὶ Ἀμφιμέδων Δημοπτόλεμός τε,<br/>Πείσανδρός τε Πολυκτορίδης Πόλυβός τε δαί̈φρων:<br/>οἱ γὰρ μνηστήρων ἀρετῇ ἔσαν ἔξοχ' ἄριστοι,<br/>ὅσσοι ἔτ' ἔζωον περί τε ψυχέων ἐμάχοντο:<br/>τοὺς δ' ἤδη ἐδάμασσε βιὸς καὶ ταρφέες ἰοί.<br/>τοῖς δ' Ἀγέλεως μετέειπεν, ἔπος πάντεσσι πιφαύσκων:</rtc></ruby> <ruby><rtc lang="grc" translate="no">"ὦ φίλοι, ἤδη σχήσει ἀνὴρ ὅδε χεῖρας ἀάπτους:<br/>καὶ δή οἱ Μέντωρ μὲν ἔβη κενὰ εὔγματα εἰπών,<br/>οἱ δ' οἶοι λείπονται ἐπὶ πρώτῃσι θύρῃσι.<br/>τῷ νῦν μὴ ἅμα πάντες ἐφίετε δούρατα μακρά,<br/>ἀλλ' ἄγεθ' οἱ ἓξ πρῶτον ἀκοντίσατ', αἴ κέ ποθι Ζεὺς<br/>δώῃ Ὀδυσσῆα βλῆσθαι καὶ κῦδος ἀρέσθαι.<br/>τῶν δ' ἄλλων οὐ κῆδος, ἐπὴν οὗτός γε πέσῃσιν."</rtc></ruby> <ruby><rtc lang="grc" translate="no">ὣς ἔφαθ', οἱ δ' ἄρα πάντες ἀκόντισαν ὡς ἐκέλευεν,<br/>ἱέμενοι: τὰ δὲ πάντα ἐτώσια θῆκεν Ἀθήνη,<br/>τῶν ἄλλος μὲν σταθμὸν ἐϋσταθέος μεγάροιο<br/>βεβλήκει, ἄλλος δὲ θύρην πυκινῶς ἀραρυῖαν:<br/>ἄλλου δ' ἐν τοίχῳ μελίη πέσε χαλκοβάρεια.<br/>αὐτὰρ ἐπεὶ δὴ δούρατ' ἀλεύαντο μνηστήρων,<br/>τοῖς δ' ἄρα μύθων ἦρχε πολύτλας δῖος Ὀδυσσεύς:</rtc></ruby> <ruby><rtc lang="grc" translate="no">"ὦ φίλοι, ἤδη μέν κεν ἐγὼν εἴποιμι καὶ ἄμμι<br/>μνηστήρων ἐς ὅμιλον ἀκοντίσαι, οἳ μεμάασιν<br/>ἡμέας ἐξεναρίξαι ἐπὶ προτέροισι κακοῖσιν."</rtc></ruby> <ruby><rtc lang="grc" translate="no">ὣς ἔφαθ', οἱ δ' ἄρα πάντες ἀκόντισαν ὀξέα δοῦρα<br/>ἄντα τιτυσκόμενοι: Δημοπτόλεμον μὲν Ὀδυσσεύς,<br/>Εὐρυάδην δ' ἄρα Τηλέμαχος, Ἔλατον δὲ συβώτης,<br/>Πείσανδρον δ' ἄρ' ἔπεφνε βοῶν ἐπιβουκόλος ἀνήρ.<br/>οἱ μὲν ἔπειθ' ἅμα πάντες ὀδὰξ ἕλον ἄσπετον οὖδας,<br/>μνηστῆρες δ' ἀνεχώρησαν μεγάροιο μυχόνδε:<br/>τοὶ δ' ἄρ' ἐπήϊξαν, νεκύων δ' ἐξ ἔγχε' ἕλοντο.</rtc></ruby> <ruby><rtc lang="grc" translate="no">αὖτις δὲ μνηστῆρες ἀκόντισαν ὀξέα δοῦρα<br/>ἱέμενοι: τὰ δὲ πολλὰ ἐτώσια θῆκεν Ἀθήνη.<br/>τῶν ἄλλος μὲν σταθμὸν ἐϋσταθέος μεγάροιο<br/>βεβλήκειν, ἄλλος δὲ θύρην πυκινῶς ἀραρυῖαν:<br/>ἄλλου δ' ἐν τοίχῳ μελίη πέσε χαλκοβάρεια.<br/>Ἀμφιμέδων δ' ἄρα Τηλέμαχον βάλε χεῖρ' ἐπὶ καρπῷ<br/>λίγδην, ἄκρον δὲ ῥινὸν δηλήσατο χαλκός.<br/>Κτήσιππος δ' Εὔμαιον ὑπὲρ σάκος ἔγχεϊ μακρῷ<br/>ὦμον ἐπέγραψεν: τὸ δ' ὑπέρπτατο, πῖπτε δ' ἔραζε.<br/>τοὶ δ' αὖτ' ἀμφ' Ὀδυσῆα δαί̈φρονα ποικιλομήτην,<br/>μνηστήρων ἐς ὅμιλον ἀκόντισαν ὀξέα δοῦρα.<br/>ἔνθ' αὖτ' Εὐρυδάμαντα βάλε πτολίπορθος Ὀδυσσεύς,<br/>Ἀμφιμέδοντα δὲ Τηλέμαχος, Πόλυβον δὲ συβώτης:<br/>Κτήσιππον δ' ἄρ' ἔπειτα βοῶν ἐπιβουκόλος ἀνὴρ<br/>βεβλήκει πρὸς στῆθος, ἐπευχόμενος δὲ προσηύδα:</rtc></ruby> <ruby><rtc lang="grc" translate="no">"ὦ Πολυθερσεί̈δη φιλοκέρτομε, μή ποτε πάμπαν<br/>εἴκων ἀφραδίῃς μέγα εἰπεῖν, ἀλλὰ θεοῖσιν<br/>μῦθον ἐπιτρέψαι, ἐπεὶ ἦ πολὺ φέρτεροί εἰσι.<br/>τοῦτό τοι ἀντὶ ποδὸς ξεινήϊον, ὅν ποτ' ἔδωκας<br/>ἀντιθέῳ Ὀδυσῆϊ δόμον κάτ' ἀλητεύοντι."</rtc></ruby> <ruby><rtc lang="grc" translate="no">ἦ ῥα βοῶν ἑλίκων ἐπιβουκόλος: αὐτὰρ Ὀδυσσεὺς<br/>οὖτα Δαμαστορίδην αὐτοσχεδὸν ἔγχεϊ μακρῷ.<br/>Τηλέμαχος δ' Εὐηνορίδην Λειώκριτον οὖτα<br/>δουρὶ μέσον κενεῶνα, διαπρὸ δὲ χαλκὸν ἔλασσεν:<br/>ἤριπε δὲ πρηνής, χθόνα δ' ἤλασε παντὶ μετώπῳ.<br/>δὴ τότ' Ἀθηναίη φθισίμβροτον αἰγίδ' ἀνέσχεν<br/>ὑψόθεν ἐξ ὀροφῆς: τῶν δὲ φρένες ἐπτοίηθεν.<br/>οἱ δ' ἐφέβοντο κατὰ μέγαρον βόες ὣς ἀγελαῖαι:<br/>τὰς μέν τ' αἰόλος οἶστρος ἐφορμηθεὶς ἐδόνησεν<br/>ὥρῃ ἐν εἰαρινῇ, ὅτε τ' ἤματα μακρὰ πέλονται.<br/>οἱ δ' ὥς τ' αἰγυπιοὶ γαμψώνυχες ἀγκυλοχεῖλαι,<br/>ἐξ ὀρέων ἐλθόντες ἐπ' ὀρνίθεσσι θόρωσι:<br/>ταὶ μέν τ' ἐν πεδίῳ νέφεα πτώσσουσαι ἵενται,<br/>οἱ δέ τε τὰς ὀλέκουσιν ἐπάλμενοι, οὐδέ τις ἀλκὴ<br/>γίγνεται οὐδὲ φυγή: χαίρουσι δέ τ' ἀνέρες ἄγρῃ:<br/>ὣς ἄρα τοὶ μνηστῆρας ἐπεσσύμενοι κατὰ δῶμα<br/>τύπτον ἐπιστροφάδην: τῶν δὲ στόνος ὤρνυτ' ἀεικὴς<br/>κράτων τυπτομένων, δάπεδον δ' ἅπαν αἵματι θῦε.</rtc></ruby> <ruby><rtc lang="grc" translate="no">λειώδης δ' Ὀδυσῆος ἐπεσσύμενος λάβε γούνων,<br/>καί μιν λισσόμενος ἔπεα πτερόεντα προσηύδα:</rtc></ruby> <ruby><rtc lang="grc" translate="no">"γουνοῦμαί σ', Ὀδυσεῦ: σὺ δέ μ' αἴδεο καί μ' ἐλέησον:<br/>οὐ γάρ πώ τινά φημι γυναικῶν ἐν μεγάροισιν<br/>εἰπεῖν οὐδέ τι ῥέξαι ἀτάσθαλον: ἀλλὰ καὶ ἄλλους<br/>παύεσκον μνηστῆρας, ὅτις τοιαῦτά γε ῥέζοι.<br/>ἀλλά μοι οὐ πείθοντο κακῶν ἄπο χεῖρας ἔχεσθαι:<br/>τῷ καὶ ἀτασθαλίῃσιν ἀεικέα πότμον ἐπέσπον.<br/>αὐτὰρ ἐγὼ μετὰ τοῖσι θυοσκόος οὐδὲν ἐοργὼς<br/>κείσομαι, ὡς οὐκ ἔστι χάρις μετόπισθ' εὐεργέων:"</rtc></ruby> <ruby><rtc lang="grc" translate="no">τὸν δ' ἄρ' ὑπόδρα ἰδὼν προσέφη πολύμητις Ὀδυσσεύς:<br/>"εἰ μὲν δὴ μετὰ τοῖσι θυοσκόος εὔχεαι εἶναι,<br/>πολλάκι που μέλλεις ἀρήμεναι ἐν μεγάροισι<br/>τηλοῦ ἐμοὶ νόστοιο τέλος γλυκεροῖο γενέσθαι,<br/>σοὶ δ' ἄλοχόν τε φίλην σπέσθαι καὶ τέκνα τεκέσθαι:<br/>τῷ οὐκ ἂν θάνατόν γε δυσηλεγέα προφύγοισθα."</rtc></ruby> <ruby><rtc lang="grc" translate="no">ὣς ἄρα φωνήσας ξίφος εἵλετο χειρὶ παχείῃ<br/>κείμενον, ὅ ῥ' Ἀγέλαος ἀποπροέηκε χαμᾶζε<br/>κτεινόμενος: τῷ τόν γε κατ' αὐχένα μέσσον ἔλασσε.<br/>φθεγγομένου δ' ἄρα τοῦ γε κάρη κονίῃσιν ἐμίχθη.</rtc></ruby> <ruby><rtc lang="grc" translate="no">Τερπιάδης δ' ἔτ' ἀοιδὸς ἀλύσκανε κῆρα μέλαιναν,<br/>Φήμιος, ὅς ῥ' ἤειδε μετὰ μνηστῆρσιν ἀνάγκῃ.<br/>ἔστη δ' ἐν χείρεσσίν ἔχων φόρμιγγα λίγειαν<br/>ἄγχι παρ' ὀρσοθύρην: δίχα δὲ φρεσὶ μερμήριζεν,<br/>ἢ ἐκδὺς μεγάροιο Διὸς μεγάλου ποτὶ βωμὸν<br/>ἑρκείου ἵζοιτο τετυγμένον, ἔνθ' ἄρα πολλὰ<br/>Λαέρτης Ὀδυσεύς τε βοῶν ἐπὶ μηρί' ἔκηαν,<br/>ἦ γούνων λίσσοιτο προσαί̈ξας Ὀδυσῆα.<br/>ὧδε δέ οἱ φρονέοντι δοάσσατο κέρδιον εἶναι,<br/>γούνων ἅψασθαι Λαερτιάδεω Ὀδυσῆος.<br/>ἦ τοι ὁ φόρμιγγα γλαφυρὴν κατέθηκε χαμᾶζε<br/>μεσσηγὺς κρητῆρος ἰδὲ θρόνου ἀργυροήλου,<br/>αὐτὸς δ' αὖτ' Ὀδυσῆα προσαί̈ξας λάβε γούνων,<br/>καί μιν λισσόμενος ἔπεα πτερόεντα προσηύδα:</rtc></ruby> <ruby><rtc lang="grc" translate="no">"γουνοῦμαί σ', Ὀδυσεῦ: σὺ δέ μ' αἴδεο καί μ' ἐλέησον:<br/>αὐτῷ τοι μετόπισθ' ἄχος ἔσσεται, εἴ κεν ἀοιδὸν<br/>πέφνῃς, ὅς τε θεοῖσι καὶ ἀνθρώποισιν ἀείδω.<br/>αὐτοδίδακτος δ' εἰμί, θεὸς δέ μοι ἐν φρεσὶν οἴμας<br/>παντοίας ἐνέφυσεν: ἔοικα δέ τοι παραείδειν<br/>ὥς τε θεῷ: τῷ με λιλαίεο δειροτομῆσαι.<br/>καί κεν Τηλέμαχος τάδε γ' εἴποι, σὸς φίλος υἱός,<br/>ὡς ἐγὼ οὔ τι ἑκὼν ἐς σὸν δόμον οὐδὲ χατίζων<br/>πωλεύμην μνηστῆρσιν ἀεισόμενος μετὰ δαῖτας,<br/>ἀλλὰ πολὺ πλέονες καὶ κρείσσονες ἦγον ἀνάγκῃ."</rtc></ruby> <ruby><rtc lang="grc" translate="no">ὣς φάτο, τοῦ δ' ἤκουσ' ἱερὴ ἲς Τηλεμάχοιο,<br/>αἶψα δ' ἑὸν πατέρα προσεφώνεεν ἐγγὺς ἐόντα:</rtc></ruby> <ruby><rtc lang="grc" translate="no">"ἴσχεο μηδέ τι τοῦτον ἀναίτιον οὔταε χαλκῷ:<br/>καὶ κήρυκα Μέδοντα σαώσομεν, ὅς τέ μευ αἰεὶ<br/>οἴκῳ ἐν ἡμετέρῳ κηδέσκετο παιδὸς ἐόντος,<br/>εἰ δὴ μή μιν ἔπεφνε Φιλοίτιος ἠὲ συβώτης,<br/>ἠὲ σοὶ ἀντεβόλησεν ὀρινομένῳ κατὰ δῶμα."</rtc></ruby> <ruby><rtc lang="grc" translate="no">ὣς φάτο, τοῦ δ' ἤκουσε Μέδων πεπνυμένα εἰδώς:<br/>πεπτηὼς γὰρ ἔκειτο ὑπὸ θρόνον, ἀμφὶ δὲ δέρμα<br/>ἕστο βοὸς νεόδαρτον, ἀλύσκων κῆρα μέλαιναν.<br/>αἶψα δ' ἀπὸ θρόνου ὦρτο, θοῶς δ' ἀπέδυνε βοείην<br/>Τηλέμαχον δ' ἄρ' ἔπειτα προσαί̈ξας λάβε γούνων,<br/>καί μιν λισσόμενος ἔπεα πτερόεντα προσηύδα:</rtc></ruby> <ruby><rtc lang="grc" translate="no">"ὦ φίλ', ἐγὼ μὲν ὅδ' εἰμί, σὺ δ' ἴσχεο εἰπὲ δὲ πατρὶ<br/>μή με περισθενέων δηλήσεται ὀξέϊ χαλκῷ,<br/>ἀνδρῶν μνηστήρων κεχολωμένος, οἵ οἱ ἔκειρον<br/>κτήματ' ἐνὶ μεγάροις, σὲ δὲ νήπιοι οὐδὲν ἔτιον."</rtc></ruby> <ruby><rtc lang="grc" translate="no">τὸν δ' ἐπιμειδήσας προσέφη πολύμητις Ὀδυσσεύς:<br/>"θάρσει, ἐπεὶ δή σ' οὗτος ἐρύσσατο καὶ ἐσάωσεν,<br/>ὄφρα γνῷς κατὰ θυμόν, ἀτὰρ εἴπῃσθα καὶ ἄλλῳ,<br/>ὡς κακοεργίης εὐεργεσίη μέγ' ἀμείνων.<br/>ἀλλ' ἐξελθόντες μεγάρων ἕζεσθε θύραζε<br/>ἐκ φόνου εἰς αὐλήν, σύ τε καὶ πολύφημος ἀοιδός,<br/>ὄφρ' ἂν ἐγὼ κατὰ δῶμα πονήσομαι ὅττεό με χρή."</rtc></ruby> <ruby><rtc lang="grc" translate="no">ὣς φάτο, τὼ δ' ἔξω βήτην μεγάροιο κιόντε,<br/>ἑζέσθην δ' ἄρα τώ γε Διὸς μεγάλου ποτὶ βωμόν,<br/>πάντοσε παπταίνοντε, φόνον ποτιδεγμένω αἰεί.<br/>πάπτηνεν δ' Ὀδυσεὺς καθ' ἑὸν δόμον, εἴ τις ἔτ' ἀνδρῶν<br/>ζωὸς ὑποκλοπέοιτο, ἀλύσκων κῆρα μέλαιναν.<br/>τοὺς δὲ ἴδεν μάλα πάντας ἐν αἵματι καὶ κονίῃσι<br/>πεπτεῶτας πολλούς, ὥστ' ἰχθύας, οὕς θ' ἁλιῆες<br/>κοῖλον ἐς αἰγιαλὸν πολιῆς ἔκτοσθε θαλάσσης<br/>δικτύῳ ἐξέρυσαν πολυωπῷ: οἱ δέ τε πάντες<br/>κύμαθ' ἁλὸς ποθέοντες ἐπὶ ψαμάθοισι κέχυνται:<br/>τῶν μέν τ' Ἠέλιος φαέθων ἐξείλετο θυμόν:<br/>ὣς τότ' ἄρα μνηστῆρες ἐπ' ἀλλήλοισι κέχυντο.<br/>δὴ τότε Τηλέμαχον προσέφη πολύμητις Ὀδυσσεύς:</rtc></ruby> <ruby><rtc lang="grc" translate="no">"Τηλέμαχ', εἰ δ' ἄγε μοι κάλεσον τροφὸν Εὐρύκλειαν,<br/>ὄφρα ἔπος εἴπωμι τό μοι καταθύμιόν ἐστιν."<br/>ὣς φάτο, Τηλέμαχος δὲ φίλῳ ἐπεπείθετο πατρί,<br/>κινήσας δὲ θύρην προσέφη τροφὸν Εὐρύκλειαν:</rtc></ruby> <ruby><rtc lang="grc" translate="no">"δεῦρο δὴ ὄρσο, γρηὺ̈ παλαιγενές, ἥ τε γυναικῶν<br/>δμῳάων σκοπός ἐσσι κατὰ μέγαρ' ἡμετεράων:<br/>ἔρχεο: κικλήσκει σε πατὴρ ἐμός, ὄφρα τι εἴπῃ."</rtc></ruby> <ruby><rtc lang="grc" translate="no">ὣς ἄρ' ἐφώνησεν, τῇ δ' ἄπτερος ἔπλετο μῦθος,<br/>ὤϊξεν δὲ θύρας μεγάρων εὖ ναιεταόντων,<br/>βῆ δ' ἴμεν: αὐτὰρ Τηλέμαχος πρόσθ' ἡγεμόνευεν.<br/>εὗρεν ἔπειτ' Ὀδυσῆα μετὰ κταμένοισι νέκυσσιν,<br/>αἵματι καὶ λύθρῳ πεπαλαγμένον ὥστε λέοντα,<br/>ὅς ῥά τε βεβρωκὼς βοὸς ἔρχεται ἀγραύλοιο:<br/>πᾶν δ' ἄρα οἱ στῆθός τε παρήϊά τ' ἀμφοτέρωθεν<br/>αἱματόεντα πέλει, δεινὸς δ' εἰς ὦπα ἰδέσθαι:<br/>ὣς Ὀδυσεὺς πεπάλακτο πόδας καὶ χεῖρας ὕπερθεν.<br/>ἡ δ' ὡς οὖν νέκυάς τε καὶ ἄσπετον εἴσιδεν αἷμα,<br/>ἴθυσέν ῥ' ὀλολύξαι, ἐπεὶ μέγα εἴσιδεν ἔργον:<br/>ἀλλ' Ὀδυσεὺς κατέρυκε καὶ ἔσχεθεν ἱεμένην περ,<br/>καί μιν φωνήσας ἔπεα πτερόεντα προσηύδα:</rtc></ruby> <ruby><rtc lang="grc" translate="no">"ἐν θυμῷ, γρηῦ, χαῖρε καὶ ἴσχεο μηδ' ὀλόλυζε:<br/>οὐχ ὁσίη κταμένοισιν ἐπ' ἀνδράσιν εὐχετάασθαι.<br/>τούσδε δὲ μοῖρ' ἐδάμασσε θεῶν καὶ σχέτλια ἔργα:<br/>οὔ τινα γὰρ τίεσκον ἐπιχθονίων ἀνθρώπων,<br/>οὐ κακὸν οὐδὲ μὲν ἐσθλόν, ὅτις σφέας εἰσαφίκοιτο:<br/>τῷ καὶ ἀτασθαλίῃσιν ἀεικέα πότμον ἐπέσπον.<br/>ἀλλ' ἄγε μοι σὺ γυναῖκας ἐνὶ μεγάροις κατάλεξον,<br/>αἵ τέ μ' ἀτιμάζουσι καὶ αἳ νηλείτιδές εἰσιν."</rtc></ruby> <ruby><rtc lang="grc" translate="no">τὸν δ' αὖτε προσέειπε φίλη τροφὸς Εὐρύκλεια:<br/>"τοιγὰρ ἐγώ τοι, τέκνον, ἀληθείην καταλέξω.<br/>πεντήκοντά τοί εἰσιν ἐνὶ μεγάροισι γυναῖκες<br/>δμῳαί, τὰς μέν τ' ἔργα διδάξαμεν ἐργάζεσθαι,<br/>εἴριά τε ξαίνειν καὶ δουλοσύνην ἀνέχεσθαι:<br/>τάων δώδεκα πᾶσαι ἀναιδείης ἐπέβησαν,<br/>οὔτ' ἐμὲ τίουσαι οὔτ' αὐτὴν Πηνελόπειαν.<br/>Τηλέμαχος δὲ νέον μὲν ἀέξετο, οὐδέ ἑ μήτηρ<br/>σημαίνειν εἴασκεν ἐπὶ δμῳῇσι γυναιξίν.<br/>ἀλλ' ἄγ' ἐγὼν ἀναβᾶσ' ὑπερώϊα σιγαλόεντα<br/>εἴπω σῇ ἀλόχῳ, τῇ τις θεὸς ὕπνον ἐπῶρσε."</rtc></ruby> <ruby><rtc lang="grc" translate="no">τὴν δ' ἀπαμειβόμενος προσέφη πολύμητις Ὀδυσσεύς<br/>"μή πω τήνδ' ἐπέγειρε: σὺ δ' ἐνθάδε εἰπὲ γυναιξὶν<br/>ἐλθέμεν, αἵ περ πρόσθεν ἀεικέα μηχανόωντο."</rtc></ruby> <ruby><rtc lang="grc" translate="no">"ὣς ἄρ' ἔφη, γρηὺ̈ς δὲ διὲκ μεγάροιο βεβήκει<br/>ἀγγελέουσα γυναιξὶ καὶ ὀτρυνέουσα νέεσθαι.<br/>αὐτὰρ ὁ Τηλέμαχον καὶ βουκόλον ἠδὲ συβώτην<br/>εἰς ἓ καλεσσάμενος ἔπεα πτερόεντα προσηύδα:</rtc></ruby> <ruby><rtc lang="grc" translate="no">"ἄρχετε νῦν νέκυας φορέειν καὶ ἄνωχθε γυναῖκας:<br/>αὐτὰρ ἔπειτα θρόνους περικαλλέας ἠδὲ τραπέζας<br/>ὕδατι καὶ σπόγγοισι πολυτρήτοισι καθαίρειν.<br/>αὐτὰρ ἐπὴν δὴ πάντα δόμον κατακοσμήσησθε,<br/>δμῳὰς ἐξαγαγόντες ἐϋσταθέος μεγάροιο,<br/>μεσσηγύς τε θόλου καὶ ἀμύμονος ἕρκεος αὐλῆς,<br/>θεινέμεναι ξίφεσιν τανυήκεσιν, εἰς ὅ κε πασέων<br/>ψυχὰς ἐξαφέλησθε καὶ ἐκλελάθωντ' Ἀφροδίτης,<br/>τὴν ἄρ' ὑπὸ μνηστῆρσιν ἔχον μίσγοντό τε λάθρη."</rtc></ruby> <ruby><rtc lang="grc" translate="no">"ὣς ἔφαθ', αἱ δὲ γυναῖκες ἀολλέες ἦλθον ἅπασαι,<br/>αἴν' ὀλοφυρόμεναι, θαλερὸν κατὰ δάκρυ χέουσαι.<br/>πρῶτα μὲν οὖν νέκυας φόρεον κατατεθνηῶτας,<br/>κὰδ δ' ἄρ' ὑπ' αἰθούσῃ τίθεσαν εὐερκέος αὐλῆς,<br/>ἀλλήλοισιν ἐρείδουσαι: σήμαινε δ' Ὀδυσσεὺς<br/>αὐτὸς ἐπισπέρχων: ταὶ δ' ἐκφόρεον καὶ ἀνάγκῃ.<br/>αὐτὰρ ἔπειτα θρόνους περικαλλέας ἠδὲ τραπέζας<br/>ὕδατι καὶ σπόγγοισι πολυτρήτοισι κάθαιρον.<br/>αὐτὰρ Τηλέμαχος καὶ βουκόλος ἠδὲ συβώτῃς<br/>λίστροισιν δάπεδον πύκα ποιητοῖο δόμοιο<br/>ξῦον: ταὶ δ' ἐφόρεον δμῳαί, τίθεσαν δὲ θύραζε.<br/>αὐτὰρ ἐπειδὴ πᾶν μέγαρον διεκοσμήσαντο,<br/>δμῳὰς δ' ἐξαγαγόντες ἐϋσταθέος μεγάροιο,<br/>μεσσηγύς τε θόλου καὶ ἀμύμονος ἕρκεος αὐλῆς,<br/>εἴλεον ἐν στείνει, ὅθεν οὔ πως ἦεν ἀλύξαι.<br/>τοῖσι δὲ Τηλέμαχος πεπνυμένος ἦρχ' ἀγορεύειν:</rtc></ruby> <ruby><rtc lang="grc" translate="no">"μὴ μὲν δὴ καθαρῷ θανάτῳ ἀπὸ θυμὸν ἑλοίμην<br/>τάων, αἳ δὴ ἐμῇ κεφαλῇ κατ' ὀνείδεα χεῦαν<br/>μητέρι θ' ἡμετέρῃ παρά τε μνηστῆρσιν ἴαυον."</rtc></ruby> <ruby><rtc lang="grc" translate="no">ὣς ἄρ' ἔφη, καὶ πεῖσμα νεὸς κυανοπρῴροιο<br/>κίονος ἐξάψας μεγάλης περίβαλλε θόλοιο,<br/>ὑψόσ' ἐπεντανύσας, μή τις ποσὶν οὖδας ἵκοιτο.<br/>ὡς δ' ὅτ' ἂν ἢ κίχλαι τανυσίπτεροι ἠὲ πέλειαι<br/>ἕρκει ἐνιπλήξωσι, τό θ' ἑστήκῃ ἐνὶ θάμνῳ,<br/>αὖλιν ἐσιέμεναι, στυγερὸς δ' ὑπεδέξατο κοῖτος,<br/>ὣς αἵ γ' ἑξείης κεφαλὰς ἔχον, ἀμφὶ δὲ πάσαις<br/>δειρῇσι βρόχοι ἦσαν, ὅπως οἴκτιστα θάνοιεν.<br/>ἤσπαιρον δὲ πόδεσσι μίνυνθά περ οὔ τι μάλα δήν.</rtc></ruby> <ruby><rtc lang="grc" translate="no">ἐκ δὲ Μελάνθιον ἦγον ἀνὰ πρόθυρόν τε καὶ αὐλήν:<br/>τοῦ δ' ἀπὸ μὲν ῥῖνάς τε καὶ οὔατα νηλέϊ χαλκῷ<br/>τάμνον, μήδεά τ' ἐξέρυσαν, κυσὶν ὠμὰ δάσασθαι,<br/>χεῖράς τ' ἠδὲ πόδας κόπτον κεκοτηότι θυμῷ.</rtc></ruby> <ruby><rtc lang="grc" translate="no">οἱ μὲν ἔπειτ' ἀπονιψάμενοι χεῖράς τε πόδας τε<br/>εἰς Ὀδυσῆα δόμονδε κίον, τετέλεστο δὲ ἔργον:<br/>αὐτὰρ ὅ γε προσέειπε φίλην τροφὸν Εὐρύκλειαν:<br/>"οἶσε θέειον, γρηύ̈, κακῶν ἄκος, οἶσε δέ μοι πῦρ,<br/>ὄφρα θεειώσω μέγαρον: σὺ δὲ Πηνελόπειαν<br/>ἐλθεῖν ἐνθάδ' ἄνωχθι σὺν ἀμφιπόλοισι γυναιξί:<br/>πάσας δ' ὄτρυνον δμῳὰς κατὰ δῶμα νέεσθαι."<br/>τὸν δ' αὖτε προσέειπε φίλη τροφὸς Εὐρύκλεια:<br/>"ναὶ δὴ ταῦτά γε, τέκνον ἐμόν, κατὰ μοῖραν ἔειπες.<br/>ἀλλ' ἄγε τοι χλαῖνάν τε χιτῶνά τε εἵματ' ἐνείκω,<br/>μηδ' οὕτω ῥάκεσιν πεπυκασμένος εὐρέας ὤμους<br/>ἕσταθ' ἐνὶ μεγάροισι: νεμεσσητὸν δέ κεν εἴη."</rtc></ruby> <ruby><rtc lang="grc" translate="no">τὴν δ' ἀπαμειβόμενος προσέφη πολύμητις Ὀδυσσεύς:<br/>"πῦρ νῦν μοι πρώτιστον ἐνὶ μεγάροισι γενέσθω."</rtc></ruby> <ruby><rtc lang="grc" translate="no">ὣς ἔφατ', οὐδ' ἀπίθησε φίλη τροφὸς Εὐρύκλεια,<br/>ἤνεικεν δ' ἄρα πῦρ καὶ θήϊον: αὐτὰρ Ὀδυσσεὺς<br/>εὖ διεθείωσεν μέγαρον καὶ δῶμα καὶ αὐλήν.<br/>γρηὺ̈ς δ' αὖτ' ἀπέβη διὰ δώματα κάλ' Ὀδυσῆος<br/>ἀγγελέουσα γυναιξὶ καὶ ὀτρυνέουσα νέεσθαι:<br/>αἱ δ' ἴσαν ἐκ μεγάροιο δάος μετὰ χερσὶν ἔχουσαι.<br/>αἱ μὲν ἄρ' ἀμφεχέοντο καὶ ἠσπάζοντ' Ὀδυσῆα,<br/>καὶ κύνεον ἀγαπαξόμεναι κεφαλήν τε καὶ ὤμους<br/>χεῖράς τ' αἰνύμεναι: τὸν δὲ γλυκὺς ἵμερος ᾕρει<br/>κλαυθμοῦ καὶ στοναχῆς, γίγνωσκε δ' ἄρα φρεσὶ πάσας.</rtc></ruby>