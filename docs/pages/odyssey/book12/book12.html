<h2>Book 12</h2><ruby><rtc lang="grc" translate="no">"αὐτὰρ ἐπεὶ ποταμοῖο λίπεν ῥόον Ὠκεανοῖο<br/>νηῦς, ἀπὸ δ' ἵκετο κῦμα θαλάσσης εὐρυπόροιο<br/>νῆσόν τ' Αἰαίην, ὅθι τ' Ἠοῦς ἠριγενείης<br/>οἰκία καὶ χοροί εἰσι καὶ ἀντολαὶ Ἠελίοιο,<br/>νῆα μὲν ἔνθ' ἐλθόντες ἐκέλσαμεν ἐν ψαμάθοισιν,<br/>ἐκ δὲ καὶ αὐτοὶ βῆμεν ἐπὶ ῥηγμῖνι θαλάσσης:<br/>ἔνθα δ' ἀποβρίξαντες ἐμείναμεν Ἠῶ δῖαν.</rtc></ruby> <ruby><rtc lang="grc" translate="no">"ἦμος δ' ἠριγένεια φάνη ῥοδοδάκτυλος Ἠώς,<br/>δὴ τότ' ἐγὼν ἑτάρους προί̈ειν ἐς δώματα Κίρκης<br/>οἰσέμεναι νεκρόν, Ἐλπήνορα τεθνηῶτα.<br/>φιτροὺς δ' αἶψα ταμόντες, ὅθ' ἀκροτάτη πρόεχ' ἀκτή,<br/>θάπτομεν ἀχνύμενοι θαλερὸν κατὰ δάκρυ χέοντες.<br/>αὐτὰρ ἐπεὶ νεκρός τ' ἐκάη καὶ τεύχεα νεκροῦ,<br/>τύμβον χεύαντες καὶ ἐπὶ στήλην ἐρύσαντες<br/>πήξαμεν ἀκροτάτῳ τύμβῳ ἐυῆρες ἐρετμόν.</rtc></ruby> <ruby><rtc lang="grc" translate="no">"ἡμεῖς μὲν τὰ ἕκαστα διείπομεν: οὐδ' ἄρα Κίρκην<br/>ἐξ Ἀίδεω ἐλθόντες ἐλήθομεν, ἀλλὰ μάλ' ὦκα<br/>ἦλθ' ἐντυναμένη: ἅμα δ' ἀμφίπολοι φέρον αὐτῇ<br/>σῖτον καὶ κρέα πολλὰ καὶ αἴθοπα οἶνον ἐρυθρόν.<br/>ἡ δ' ἐν μέσσῳ στᾶσα μετηύδα δῖα θεάων:</rtc></ruby> <ruby><rtc lang="grc" translate="no">"'σχέτλιοι, οἳ ζώοντες ὑπήλθετε δῶμ' Ἀίδαο,<br/>δισθανέες, ὅτε τ' ἄλλοι ἅπαξ θνῄσκουσ' ἄνθρωποι.<br/>ἀλλ' ἄγετ' ἐσθίετε βρώμην καὶ πίνετε οἶνον<br/>αὖθι πανημέριοι: ἅμα δ' ἠοῖ φαινομένηφι<br/>πλεύσεσθ': αὐτὰρ ἐγὼ δείξω ὁδὸν ἠδὲ ἕκαστα<br/>σημανέω, ἵνα μή τι κακορραφίῃ ἀλεγεινῇ<br/>ἢ ἁλὸς ἢ ἐπὶ γῆς ἀλγήσετε πῆμα παθόντες.'</rtc></ruby> <ruby><rtc lang="grc" translate="no">"ὣς ἔφαθ', ἡμῖν δ' αὖτ' ἐπεπείθετο θυμὸς ἀγήνωρ.<br/>ὣς τότε μὲν πρόπαν ἦμαρ ἐς ἠέλιον καταδύντα<br/>ἥμεθα δαινύμενοι κρέα τ' ἄσπετα καὶ μέθυ ἡδύ:<br/>ἦμος δ' ἠέλιος κατέδυ καὶ ἐπὶ κνέφας ἦλθεν,<br/>οἱ μὲν κοιμήσαντο παρὰ πρυμνήσια νηός,<br/>ἡ δ' ἐμὲ χειρὸς ἑλοῦσα φίλων ἀπονόσφιν ἑταίρων<br/>εἷσέ τε καὶ προσέλεκτο καὶ ἐξερέεινεν ἕκαστα:<br/>αὐτὰρ ἐγὼ τῇ πάντα κατὰ μοῖραν κατέλεξα.<br/>καὶ τότε δή μ' ἐπέεσσι προσηύδα πότνια Κίρκη:</rtc></ruby> <ruby><rtc lang="grc" translate="no">"'ταῦτα μὲν οὕτω πάντα πεπείρανται, σὺ δ' ἄκουσον,<br/>ὥς τοι ἐγὼν ἐρέω, μνήσει δέ σε καὶ θεὸς αὐτός.<br/>Σειρῆνας μὲν πρῶτον ἀφίξεαι, αἵ ῥά τε πάντας<br/>ἀνθρώπους θέλγουσιν, ὅτις σφεας εἰσαφίκηται.<br/>ὅς τις ἀιδρείῃ πελάσῃ καὶ φθόγγον ἀκούσῃ<br/>Σειρήνων, τῷ δ' οὔ τι γυνὴ καὶ νήπια τέκνα<br/>οἴκαδε νοστήσαντι παρίσταται οὐδὲ γάνυνται,<br/>ἀλλά τε Σειρῆνες λιγυρῇ θέλγουσιν ἀοιδῇ<br/>ἥμεναι ἐν λειμῶνι, πολὺς δ' ἀμφ' ὀστεόφιν θὶς<br/>ἀνδρῶν πυθομένων, περὶ δὲ ῥινοὶ μινύθουσι.<br/>ἀλλὰ παρεξελάαν, ἐπὶ δ' οὔατ' ἀλεῖψαι ἑταίρων<br/>κηρὸν δεψήσας μελιηδέα, μή τις ἀκούσῃ<br/>τῶν ἄλλων: ἀτὰρ αὐτὸς ἀκουέμεν αἴ κ' ἐθέλῃσθα,<br/>δησάντων σ' ἐν νηὶ θοῇ χεῖράς τε πόδας τε<br/>ὀρθὸν ἐν ἱστοπέδῃ, ἐκ δ' αὐτοῦ πείρατ' ἀνήφθω,<br/>ὄφρα κε τερπόμενος ὄπ' ἀκούσῃς Σειρήνοιιν.<br/>εἰ δέ κε λίσσηαι ἑτάρους λῦσαί τε κελεύῃς,<br/>οἱ δέ σ' ἔτι πλεόνεσσι τότ' ἐν δεσμοῖσι διδέντων.<br/>αὐτὰρ ἐπὴν δὴ τάς γε παρὲξ ἐλάσωσιν ἑταῖροι,<br/>ἔνθα τοι οὐκέτ' ἔπειτα διηνεκέως ἀγορεύσω,<br/>ὁπποτέρη δή τοι ὁδὸς ἔσσεται, ἀλλὰ καὶ αὐτὸς<br/>θυμῷ βουλεύειν: ἐρέω δέ τοι ἀμφοτέρωθεν.<br/>ἔνθεν μὲν γὰρ πέτραι ἐπηρεφέες, προτὶ δ' αὐτὰς<br/>κῦμα μέγα ῥοχθεῖ κυανώπιδος Ἀμφιτρίτης:<br/>Πλαγκτὰς δή τοι τάς γε θεοὶ μάκαρες καλέουσι.<br/>τῇ μέν τ' οὐδὲ ποτητὰ παρέρχεται οὐδὲ πέλειαι<br/>τρήρωνες, ταί τ' ἀμβροσίην Διὶ πατρὶ φέρουσιν,<br/>ἀλλά τε καὶ τῶν αἰὲν ἀφαιρεῖται λὶς πέτρη:<br/>ἀλλ' ἄλλην ἐνίησι πατὴρ ἐναρίθμιον εἶναι.<br/>τῇ δ' οὔ πώ τις νηῦς φύγεν ἀνδρῶν, ἥ τις ἵκηται,<br/>ἀλλά θ' ὁμοῦ πίνακάς τε νεῶν καὶ σώματα φωτῶν<br/>κύμαθ' ἁλὸς φορέουσι πυρός τ' ὀλοοῖο θύελλαι.<br/>οἴη δὴ κείνη γε παρέπλω ποντοπόρος νηῦς,<br/>Ἀργὼ πᾶσι μέλουσα, παρ' Αἰήταο πλέουσα.<br/>καὶ νύ κε τὴν ἔνθ' ὦκα βάλεν μεγάλας ποτὶ πέτρας,<br/>ἀλλ' Ἥρη παρέπεμψεν, ἐπεὶ φίλος ἦεν Ἰήσων.</rtc></ruby> <ruby><rtc lang="grc" translate="no">"'οἱ δὲ δύω σκόπελοι ὁ μὲν οὐρανὸν εὐρὺν ἱκάνει<br/>ὀξείῃ κορυφῇ, νεφέλη δέ μιν ἀμφιβέβηκε<br/>κυανέη: τὸ μὲν οὔ ποτ' ἐρωεῖ, οὐδέ ποτ' αἴθρη<br/>κείνου ἔχει κορυφὴν οὔτ' ἐν θέρει οὔτ' ἐν ὀπώρῃ.<br/>οὐδέ κεν ἀμβαίη βροτὸς ἀνὴρ οὐδ' ἐπιβαίη,<br/>οὐδ' εἴ οἱ χεῖρές τε ἐείκοσι καὶ πόδες εἶεν:<br/>πέτρη γὰρ λίς ἐστι, περιξεστῇ ἐικυῖα.<br/>μέσσῳ δ' ἐν σκοπέλῳ ἔστι σπέος ἠεροειδές,<br/>πρὸς ζόφον εἰς Ἔρεβος τετραμμένον, ᾗ περ ἂν ὑμεῖς<br/>νῆα παρὰ γλαφυρὴν ἰθύνετε, φαίδιμ' Ὀδυσσεῦ.<br/>οὐδέ κεν ἐκ νηὸς γλαφυρῆς αἰζήιος ἀνὴρ<br/>τόξῳ ὀιστεύσας κοῖλον σπέος εἰσαφίκοιτο.<br/>ἔνθα δ' ἐνὶ Σκύλλη ναίει δεινὸν λελακυῖα.<br/>τῆς ἦ τοι φωνὴ μὲν ὅση σκύλακος νεογιλῆς<br/>γίγνεται, αὐτὴ δ' αὖτε πέλωρ κακόν: οὐδέ κέ τίς μιν<br/>γηθήσειεν ἰδών, οὐδ' εἰ θεὸς ἀντιάσειεν.<br/>τῆς ἦ τοι πόδες εἰσὶ δυώδεκα πάντες ἄωροι,<br/>ἓξ δέ τέ οἱ δειραὶ περιμήκεες, ἐν δὲ ἑκάστῃ<br/>σμερδαλέη κεφαλή, ἐν δὲ τρίστοιχοι ὀδόντες<br/>πυκνοὶ καὶ θαμέες, πλεῖοι μέλανος θανάτοιο.<br/>μέσση μέν τε κατὰ σπείους κοίλοιο δέδυκεν,<br/>ἔξω δ' ἐξίσχει κεφαλὰς δεινοῖο βερέθρου,<br/>αὐτοῦ δ' ἰχθυάᾳ, σκόπελον περιμαιμώωσα,<br/>δελφῖνάς τε κύνας τε, καὶ εἴ ποθι μεῖζον ἕλῃσι<br/>κῆτος, ἃ μυρία βόσκει ἀγάστονος Ἀμφιτρίτη.<br/>τῇ δ' οὔ πώ ποτε ναῦται ἀκήριοι εὐχετόωνται<br/>παρφυγέειν σὺν νηί: φέρει δέ τε κρατὶ ἑκάστῳ<br/>φῶτ' ἐξαρπάξασα νεὸς κυανοπρῴροιο.</rtc></ruby> <ruby><rtc lang="grc" translate="no">"'τὸν δ' ἕτερον σκόπελον χθαμαλώτερον ὄψει, Ὀδυσσεῦ.<br/>πλησίον ἀλλήλων: καί κεν διοϊστεύσειας.<br/>τῷ δ' ἐν ἐρινεὸς ἔστι μέγας, φύλλοισι τεθηλώς:<br/>τῷ δ' ὑπὸ δῖα Χάρυβδις ἀναρροιβδεῖ μέλαν ὕδωρ.<br/>τρὶς μὲν γάρ τ' ἀνίησιν ἐπ' ἤματι, τρὶς δ' ἀναροιβδεῖ<br/>δεινόν: μὴ σύ γε κεῖθι τύχοις, ὅτε ῥοιβδήσειεν:<br/>οὐ γάρ κεν ῥύσαιτό σ' ὑπὲκ κακοῦ οὐδ' ἐνοσίχθων.<br/>ἀλλὰ μάλα Σκύλλης σκοπέλῳ πεπλημένος ὦκα<br/>νῆα παρὲξ ἐλάαν, ἐπεὶ ἦ πολὺ φέρτερόν ἐστιν<br/>ἓξ ἑτάρους ἐν νηὶ ποθήμεναι ἢ ἅμα πάντας.'</rtc></ruby> <ruby><rtc lang="grc" translate="no">"ὣς ἔφατ', αὐτὰρ ἐγώ μιν ἀμειβόμενος προσέειπον:<br/>εἰ δ' ἄγε δή μοι τοῦτο, θεά, νημερτὲς ἐνίσπες,<br/>εἴ πως τὴν ὀλοὴν μὲν ὑπεκπροφύγοιμι Χάρυβδιν,<br/>τὴν δέ κ' ἀμυναίμην, ὅτε μοι σίνοιτό γ' ἑταίρους.'</rtc></ruby> <ruby><rtc lang="grc" translate="no">"ὣς ἐφάμην, ἡ δ' αὐτίκ' ἀμείβετο δῖα θεάων:<br/>'σχέτλιε, καὶ δὴ αὖ τοι πολεμήια ἔργα μέμηλε<br/>καὶ πόνος: οὐδὲ θεοῖσιν ὑπείξεαι ἀθανάτοισιν;<br/>ἡ δέ τοι οὐ θνητή, ἀλλ' ἀθάνατον κακόν ἐστι,<br/>δεινόν τ' ἀργαλέον τε καὶ ἄγριον οὐδὲ μαχητόν:<br/>οὐδέ τις ἔστ' ἀλκή: φυγέειν κάρτιστον ἀπ' αὐτῆς.<br/>ἢν γὰρ δηθύνῃσθα κορυσσόμενος παρὰ πέτρῃ,<br/>δείδω, μή σ' ἐξαῦτις ἐφορμηθεῖσα κίχῃσι<br/>τόσσῃσιν κεφαλῇσι, τόσους δ' ἐκ φῶτας ἕληται.<br/>ἀλλὰ μάλα σφοδρῶς ἐλάαν, βωστρεῖν δὲ Κράταιιν,<br/>μητέρα τῆς Σκύλλης, ἥ μιν τέκε πῆμα βροτοῖσιν:<br/>ἥ μιν ἔπειτ' ἀποπαύσει ἐς ὕστερον ὁρμηθῆναι.</rtc></ruby> <ruby><rtc lang="grc" translate="no">"Θρινακίην δ' ἐς νῆσον ἀφίξεαι: ἔνθα δὲ πολλαὶ<br/>βόσκοντ' Ἠελίοιο βόες καὶ ἴφια μῆλα,<br/>ἑπτὰ βοῶν ἀγέλαι, τόσα δ' οἰῶν πώεα καλά,<br/>πεντήκοντα δ' ἕκαστα. γόνος δ' οὐ γίγνεται αὐτῶν,<br/>οὐδέ ποτε φθινύθουσι. θεαὶ δ' ἐπιποιμένες εἰσίν,<br/>νύμφαι ἐυπλόκαμοι, Φαέθουσά τε Λαμπετίη τε,<br/>ἃς τέκεν Ἠελίῳ Ὑπερίονι δῖα Νέαιρα.<br/>τὰς μὲν ἄρα θρέψασα τεκοῦσά τε πότνια μήτηρ<br/>Θρινακίην ἐς νῆσον ἀπῴκισε τηλόθι ναίειν,<br/>μῆλα φυλασσέμεναι πατρώια καὶ ἕλικας βοῦς.<br/>τὰς εἰ μέν κ' ἀσινέας ἐάᾳς νόστου τε μέδηαι,<br/>ἦ τ' ἂν ἔτ' εἰς Ἰθάκην κακά περ πάσχοντες ἵκοισθε:<br/>εἰ δέ κε σίνηαι, τότε τοι τεκμαίρομ' ὄλεθρον,<br/>νηί τε καὶ ἑτάροις: αὐτὸς δ' εἴ πέρ κεν ἀλύξῃς,<br/>ὀψὲ κακῶς νεῖαι, ὀλέσας ἄπο πάντας ἑταίρους.'</rtc></ruby> <ruby><rtc lang="grc" translate="no">"ὣς ἔφατ', αὐτίκα δὲ χρυσόθρονος ἤλυθεν Ἠώς.<br/>ἡ μὲν ἔπειτ' ἀνὰ νῆσον ἀπέστιχε δῖα θεάων:<br/>αὐτὰρ ἐγὼν ἐπὶ νῆα κιὼν ὤτρυνον ἑταίρους<br/>αὐτούς τ' ἀμβαίνειν ἀνά τε πρυμνήσια λῦσαι:<br/>οἱ δ' αἶψ' εἴσβαινον καὶ ἐπὶ κληῖσι καθῖζον.<br/>ἑξῆς δ' ἑζόμενοι πολιὴν ἅλα τύπτον ἐρετμοῖς.<br/>ἡμῖν δ' αὖ κατόπισθε νεὸς κυανοπρῴροιο<br/>ἴκμενον οὖρον ἵει πλησίστιον, ἐσθλὸν ἑταῖρον,<br/>Κίρκη ἐυπλόκαμος, δεινὴ θεὸς αὐδήεσσα.<br/>αὐτίκα δ' ὅπλα ἕκαστα πονησάμενοι κατὰ νῆα<br/>ἥμεθα: τὴν δ' ἄνεμός τε κυβερνήτης τ' ἴθυνε.<br/>"δὴ τότ' ἐγὼν ἑτάροισι μετηύδων ἀχνύμενος κῆρ:<br/>'ὦ φίλοι, οὐ γὰρ χρὴ ἕνα ἴδμεναι οὐδὲ δύ' οἴους<br/>θέσφαθ' ἅ μοι Κίρκη μυθήσατο, δῖα θεάων:<br/>ἀλλ' ἐρέω μὲν ἐγών, ἵνα εἰδότες ἤ κε θάνωμεν<br/>ἤ κεν ἀλευάμενοι θάνατον καὶ κῆρα φύγοιμεν.<br/>Σειρήνων μὲν πρῶτον ἀνώγει θεσπεσιάων<br/>φθόγγον ἀλεύασθαι καὶ λειμῶν' ἀνθεμόεντα.<br/>οἶον ἔμ' ἠνώγει ὄπ' ἀκουέμεν: ἀλλά με δεσμῷ<br/>δήσατ' ἐν ἀργαλέῳ, ὄφρ' ἔμπεδον αὐτόθι μίμνω,<br/>ὀρθὸν ἐν ἱστοπέδῃ, ἐκ δ' αὐτοῦ πείρατ' ἀνήφθω.<br/>εἰ δέ κε λίσσωμαι ὑμέας λῦσαί τε κελεύω,<br/>ὑμεῖς δὲ πλεόνεσσι τότ' ἐν δεσμοῖσι πιέζειν.'</rtc></ruby> <ruby><rtc lang="grc" translate="no">"ἦ τοι ἐγὼ τὰ ἕκαστα λέγων ἑτάροισι πίφαυσκον:<br/>τόφρα δὲ καρπαλίμως ἐξίκετο νηῦς ἐυεργὴς<br/>νῆσον Σειρήνοιιν: ἔπειγε γὰρ οὖρος ἀπήμων.<br/>αὐτίκ' ἔπειτ' ἄνεμος μὲν ἐπαύσατο ἠδὲ γαλήνη<br/>ἔπλετο νηνεμίη, κοίμησε δὲ κύματα δαίμων.<br/>ἀνστάντες δ' ἕταροι νεὸς ἱστία μηρύσαντο<br/>καὶ τὰ μὲν ἐν νηὶ γλαφυρῇ θέσαν, οἱ δ' ἐπ' ἐρετμὰ<br/>ἑζόμενοι λεύκαινον ὕδωρ ξεστῇς ἐλάτῃσιν.<br/>αὐτὰρ ἐγὼ κηροῖο μέγαν τροχὸν ὀξέι χαλκῷ<br/>τυτθὰ διατμήξας χερσὶ στιβαρῇσι πίεζον:<br/>αἶψα δ' ἰαίνετο κηρός, ἐπεὶ κέλετο μεγάλη ἲς<br/>Ἠελίου τ' αὐγὴ Ὑπεριονίδαο ἄνακτος:<br/>ἑξείης δ' ἑτάροισιν ἐπ' οὔατα πᾶσιν ἄλειψα.<br/>οἱ δ' ἐν νηί μ' ἔδησαν ὁμοῦ χεῖράς τε πόδας τε<br/>ὀρθὸν ἐν ἱστοπέδῃ, ἐκ δ' αὐτοῦ πείρατ' ἀνῆπτον:<br/>αὐτοὶ δ' ἑζόμενοι πολιὴν ἅλα τύπτον ἐρετμοῖς.<br/>ἀλλ' ὅτε τόσσον ἀπῆμεν ὅσον τε γέγωνε βοήσας,<br/>ῥίμφα διώκοντες, τὰς δ' οὐ λάθεν ὠκύαλος νηῦς<br/>ἐγγύθεν ὀρνυμένη, λιγυρὴν δ' ἔντυνον ἀοιδήν:</rtc></ruby> <ruby><rtc lang="grc" translate="no">"'δεῦρ' ἄγ' ἰών, πολύαιν' Ὀδυσεῦ, μέγα κῦδος Ἀχαιῶν,<br/>νῆα κατάστησον, ἵνα νωιτέρην ὄπ ἀκούσῃς.<br/>οὐ γάρ πώ τις τῇδε παρήλασε νηὶ μελαίνῃ,<br/>πρίν γ' ἡμέων μελίγηρυν ἀπὸ στομάτων ὄπ' ἀκοῦσαι,<br/>ἀλλ' ὅ γε τερψάμενος νεῖται καὶ πλείονα εἰδώς.<br/>ἴδμεν γάρ τοι πάνθ' ὅσ' ἐνὶ Τροίῃ εὐρείῃ<br/>Ἀργεῖοι Τρῶές τε θεῶν ἰότητι μόγησαν,<br/>ἴδμεν δ', ὅσσα γένηται ἐπὶ χθονὶ πουλυβοτείρῃ.'</rtc></ruby> <ruby><rtc lang="grc" translate="no">"ὣς φάσαν ἱεῖσαι ὄπα κάλλιμον: αὐτὰρ ἐμὸν κῆρ<br/>ἤθελ' ἀκουέμεναι, λῦσαί τ' ἐκέλευον ἑταίρους<br/>ὀφρύσι νευστάζων: οἱ δὲ προπεσόντες ἔρεσσον.<br/>αὐτίκα δ' ἀνστάντες Περιμήδης Εὐρύλοχός τε<br/>πλείοσί μ' ἐν δεσμοῖσι δέον μᾶλλόν τε πίεζον.<br/>αὐτὰρ ἐπεὶ δὴ τάς γε παρήλασαν, οὐδ' ἔτ' ἔπειτα<br/>φθογγῆς Σειρήνων ἠκούομεν οὐδέ τ' ἀοιδῆς,<br/>αἶψ' ἀπὸ κηρὸν ἕλοντο ἐμοὶ ἐρίηρες ἑταῖροι,<br/>ὅν σφιν ἐπ' ὠσὶν ἄλειψ', ἐμέ τ' ἐκ δεσμῶν ἀνέλυσαν.</rtc></ruby> <ruby><rtc lang="grc" translate="no">"ἀλλ' ὅτε δὴ τὴν νῆσον ἐλείπομεν, αὐτίκ' ἔπειτα<br/>καπνὸν καὶ μέγα κῦμα ἴδον καὶ δοῦπον ἄκουσα.<br/>τῶν δ' ἄρα δεισάντων ἐκ χειρῶν ἔπτατ' ἐρετμά,<br/>βόμβησαν δ' ἄρα πάντα κατὰ ῥόον: ἔσχετο δ' αὐτοῦ<br/>νηῦς, ἐπεὶ οὐκέτ' ἐρετμὰ προήκεα χερσὶν ἔπειγον.<br/>αὐτὰρ ἐγὼ διὰ νηὸς ἰὼν ὤτρυνον ἑταίρους<br/>μειλιχίοις ἐπέεσσι παρασταδὸν ἄνδρα ἕκαστον:</rtc></ruby> <ruby><rtc lang="grc" translate="no">" 'ὦ φίλοι, οὐ γάρ πώ τι κακῶν ἀδαήμονές εἰμεν:<br/>οὐ μὲν δὴ τόδε μεῖζον ἕπει κακόν, ἢ ὅτε Κύκλωψ<br/>εἴλει ἐνὶ σπῆι γλαφυρῷ κρατερῆφι βίηφιν:<br/>ἀλλὰ καὶ ἔνθεν ἐμῇ ἀρετῇ, βουλῇ τε νόῳ τε,<br/>ἐκφύγομεν, καί που τῶνδε μνήσεσθαι ὀίω.<br/>νῦν δ' ἄγεθ', ὡς ἂν ἐγὼ εἴπω, πειθώμεθα πάντες.<br/>ὑμεῖς μὲν κώπῃσιν ἁλὸς ῥηγμῖνα βαθεῖαν<br/>τύπτετε κληίδεσσιν ἐφήμενοι, αἴ κέ ποθι Ζεὺς<br/>δώῃ τόνδε γ' ὄλεθρον ὑπεκφυγέειν καὶ ἀλύξαι:<br/>σοὶ δέ, κυβερνῆθ', ὧδ' ἐπιτέλλομαι: ἀλλ' ἐνὶ θυμῷ<br/>βάλλευ, ἐπεὶ νηὸς γλαφυρῆς οἰήια νωμᾷς.<br/>τούτου μὲν καπνοῦ καὶ κύματος ἐκτὸς ἔεργε<br/>νῆα, σὺ δὲ σκοπέλου ἐπιμαίεο, μή σε λάθῃσι<br/>κεῖσ' ἐξορμήσασα καὶ ἐς κακὸν ἄμμε βάλῃσθα.'</rtc></ruby> <ruby><rtc lang="grc" translate="no">"ὣς ἐφάμην, οἱ δ' ὦκα ἐμοῖς ἐπέεσσι πίθοντο.<br/>Σκύλλην δ' οὐκέτ' ἐμυθεόμην, ἄπρηκτον ἀνίην,<br/>μή πώς μοι δείσαντες ἀπολλήξειαν ἑταῖροι<br/>εἰρεσίης, ἐντὸς δὲ πυκάζοιεν σφέας αὐτούς.<br/>καὶ τότε δὴ Κίρκης μὲν ἐφημοσύνης ἀλεγεινῆς<br/>λανθανόμην, ἐπεὶ οὔ τί μ' ἀνώγει θωρήσσεσθαι:<br/>αὐτὰρ ἐγὼ καταδὺς κλυτὰ τεύχεα καὶ δύο δοῦρε<br/>μάκρ' ἐν χερσὶν ἑλὼν εἰς ἴκρια νηὸς ἔβαινον<br/>πρῴρης: ἔνθεν γάρ μιν ἐδέγμην πρῶτα φανεῖσθαι<br/>Σκύλλην πετραίην, ἥ μοι φέρε πῆμ' ἑτάροισιν.<br/>οὐδέ πῃ ἀθρῆσαι δυνάμην, ἔκαμον δέ μοι ὄσσε<br/>πάντῃ παπταίνοντι πρὸς ἠεροειδέα πέτρην.<br/>"ἡμεῖς μὲν στεινωπὸν ἀνεπλέομεν γοόωντες:<br/>ἔνθεν μὲν Σκύλλη, ἑτέρωθι δὲ δῖα Χάρυβδις<br/>δεινὸν ἀνερροίβδησε θαλάσσης ἁλμυρὸν ὕδωρ.<br/>ἦ τοι ὅτ' ἐξεμέσειε, λέβης ὣς ἐν πυρὶ πολλῷ<br/>πᾶσ' ἀναμορμύρεσκε κυκωμένη, ὑψόσε δ' ἄχνη<br/>ἄκροισι σκοπέλοισιν ἐπ' ἀμφοτέροισιν ἔπιπτεν:<br/>ἀλλ' ὅτ' ἀναβρόξειε θαλάσσης ἁλμυρὸν ὕδωρ,<br/>πᾶσ' ἔντοσθε φάνεσκε κυκωμένη, ἀμφὶ δὲ πέτρη<br/>δεινὸν ἐβεβρύχει, ὑπένερθε δὲ γαῖα φάνεσκε<br/>ψάμμῳ κυανέη: τοὺς δὲ χλωρὸν δέος ᾕρει.<br/>ἡμεῖς μὲν πρὸς τὴν ἴδομεν δείσαντες ὄλεθρον:<br/>τόφρα δέ μοι Σκύλλη γλαφυρῆς ἐκ νηὸς ἑταίρους<br/>ἓξ ἕλεθ', οἳ χερσίν τε βίηφί τε φέρτατοι ἦσαν.<br/>σκεψάμενος δ' ἐς νῆα θοὴν ἅμα καὶ μεθ' ἑταίρους<br/>ἤδη τῶν ἐνόησα πόδας καὶ χεῖρας ὕπερθεν<br/>ὑψόσ' ἀειρομένων: ἐμὲ δὲ φθέγγοντο καλεῦντες<br/>ἐξονομακλήδην, τότε γ' ὕστατον, ἀχνύμενοι κῆρ.<br/>ὡς δ' ὅτ' ἐπὶ προβόλῳ ἁλιεὺς περιμήκεϊ ῥάβδῳ<br/>ἰχθύσι τοῖς ὀλίγοισι δόλον κατὰ εἴδατα βάλλων<br/>ἐς πόντον προί̈ησι βοὸς κέρας ἀγραύλοιο,<br/>ἀσπαίροντα δ' ἔπειτα λαβὼν ἔρριψε θύραζε,<br/>ὣς οἵ γ' ἀσπαίροντες ἀείροντο προτὶ πέτρας:<br/>αὐτοῦ δ' εἰνὶ θύρῃσι κατήσθιε κεκληγῶτας<br/>χεῖρας ἐμοὶ ὀρέγοντας ἐν αἰνῇ δηιοτῆτι:<br/>οἴκτιστον δὴ κεῖνο ἐμοῖς ἴδον ὀφθαλμοῖσι<br/>πάντων, ὅσσ' ἐμόγησα πόρους ἁλὸς ἐξερεείνων.</rtc></ruby> <ruby><rtc lang="grc" translate="no">"αὐτὰρ ἐπεὶ πέτρας φύγομεν δεινήν τε Χάρυβδιν<br/>Σκύλλην τ', αὐτίκ' ἔπειτα θεοῦ ἐς ἀμύμονα νῆσον<br/>ἱκόμεθ': ἔνθα δ' ἔσαν καλαὶ βόες εὐρυμέτωποι,<br/>πολλὰ δὲ ἴφια μῆλ' Ὑπερίονος Ἠελίοιο.<br/>δὴ τότ' ἐγὼν ἔτι πόντῳ ἐὼν ἐν νηὶ μελαίνῃ<br/>μυκηθμοῦ τ' ἤκουσα βοῶν αὐλιζομενάων<br/>οἰῶν τε βληχήν: καί μοι ἔπος ἔμπεσε θυμῷ<br/>μάντηος ἀλαοῦ, Θηβαίου Τειρεσίαο,<br/>Κίρκης τ' Αἰαίης, ἥ μοι μάλα πόλλ' ἐπέτελλε<br/>νῆσον ἀλεύασθαι τερψιμβρότου Ἠελίοιο.<br/>δὴ τότ' ἐγὼν ἑτάροισι μετηύδων ἀχνύμενος κῆρ:</rtc></ruby> <ruby><rtc lang="grc" translate="no">"'κέκλυτέ μευ μύθων κακά περ πάσχοντες ἑταῖροι,<br/>ὄφρ' ὑμῖν εἴπω μαντήια Τειρεσίαο<br/>Κίρκης τ' Αἰαίης, ἥ μοι μάλα πόλλ' ἐπέτελλε<br/>νῆσον ἀλεύασθαι τερψιμβρότου Ἠελίοιο:<br/>ἔνθα γὰρ αἰνότατον κακὸν ἔμμεναι ἄμμιν ἔφασκεν.<br/>ἀλλὰ παρὲξ τὴν νῆσον ἐλαύνετε νῆα μέλαιναν.'<br/>"ὣς ἐφάμην, τοῖσιν δὲ κατεκλάσθη φίλον ἦτορ.<br/>αὐτίκα δ' Εὐρύλοχος στυγερῷ μ' ἠμείβετο μύθῳ:</rtc></ruby> <ruby><rtc lang="grc" translate="no">"'σχέτλιός εἰς, Ὀδυσεῦ: περί τοι μένος, οὐδέ τι γυῖα<br/>κάμνεις: ἦ ῥά νυ σοί γε σιδήρεα πάντα τέτυκται,<br/>ὅς ῥ' ἑτάρους καμάτῳ ἁδηκότας ἠδὲ καὶ ὕπνῳ<br/>οὐκ ἐάᾳς γαίης ἐπιβήμεναι, ἔνθα κεν αὖτε<br/>νήσῳ ἐν ἀμφιρύτῃ λαρὸν τετυκοίμεθα δόρπον,<br/>ἀλλ' αὔτως διὰ νύκτα θοὴν ἀλάλησθαι ἄνωγας<br/>νήσου ἀποπλαγχθέντας ἐν ἠεροειδέι πόντῳ.<br/>ἐκ νυκτῶν δ' ἄνεμοι χαλεποί, δηλήματα νηῶν,<br/>γίγνονται: πῇ κέν τις ὑπεκφύγοι αἰπὺν ὄλεθρον,<br/>ἤν πως ἐξαπίνης ἔλθῃ ἀνέμοιο θύελλα,<br/>ἢ Νότου ἢ Ζεφύροιο δυσαέος, οἵ τε μάλιστα<br/>νῆα διαρραίουσι θεῶν ἀέκητι ἀνάκτων.<br/>ἀλλ' ἦ τοι νῦν μὲν πειθώμεθα νυκτὶ μελαίνῃ<br/>δόρπον θ' ὁπλισόμεσθα θοῇ παρὰ νηὶ μένοντες,<br/>ἠῶθεν δ' ἀναβάντες ἐνήσομεν εὐρέι πόντῳ.'</rtc></ruby> <ruby><rtc lang="grc" translate="no">"ὣς ἔφατ' Εὐρύλοχος, ἐπὶ δ' ᾔνεον ἄλλοι ἑταῖροι.<br/>καὶ τότε δὴ γίγνωσκον ὃ δὴ κακὰ μήδετο δαίμων,<br/>καί μιν φωνήσας ἔπεα πτερόεντα προσηύδων:</rtc></ruby> <ruby><rtc lang="grc" translate="no">"Εὐρύλοχ', ἦ μάλα δή με βιάζετε μοῦνον ἐόντα.<br/>ἀλλ' ἄγε νῦν μοι πάντες ὀμόσσατε καρτερὸν ὅρκον:<br/>εἴ κέ τιν' ἠὲ βοῶν ἀγέλην ἢ πῶυ μέγ' οἰῶν<br/>εὕρωμεν, μή πού τις ἀτασθαλίῃσι κακῇσιν<br/>ἢ βοῦν ἠέ τι μῆλον ἀποκτάνῃ: ἀλλὰ ἕκηλοι<br/>ἐσθίετε βρώμην, τὴν ἀθανάτη πόρε Κίρκη.'</rtc></ruby> <ruby><rtc lang="grc" translate="no">"ὣς ἐφάμην, οἱ δ' αὐτίκ' ἀπώμνυον, ὡς ἐκέλευον.<br/>αὐτὰρ ἐπεί ῥ' ὄμοσάν τε τελεύτησάν τε τὸν ὅρκον,<br/>στήσαμεν ἐν λιμένι γλαφυρῷ ἐυεργέα νῆα<br/>ἄγχ' ὕδατος γλυκεροῖο, καὶ ἐξαπέβησαν ἑταῖροι<br/>νηός, ἔπειτα δὲ δόρπον ἐπισταμένως τετύκοντο.<br/>αὐτὰρ ἐπεὶ πόσιος καὶ ἐδητύος ἐξ ἔρον ἕντο,<br/>μνησάμενοι δὴ ἔπειτα φίλους ἔκλαιον ἑταίρους,<br/>οὓς ἔφαγε Σκύλλη γλαφυρῆς ἐκ νηὸς ἑλοῦσα:<br/>κλαιόντεσσι δὲ τοῖσιν ἐπήλυθε νήδυμος ὕπνος.<br/>ἦμος δὲ τρίχα νυκτὸς ἔην, μετὰ δ' ἄστρα βεβήκει,<br/>ὦρσεν ἔπι ζαῆν ἄνεμον νεφεληγερέτα Ζεὺς<br/>λαίλαπι θεσπεσίῃ, σὺν δὲ νεφέεσσι κάλυψε<br/>γαῖαν ὁμοῦ καὶ πόντον: ὀρώρει δ' οὐρανόθεν νύξ.<br/>ἦμος δ' ἠριγένεια φάνη ῥοδοδάκτυλος Ἠώς,<br/>νῆα μὲν ὡρμίσαμεν κοῖλον σπέος εἰσερύσαντες.<br/>ἔνθα δ' ἔσαν νυμφέων καλοὶ χοροὶ ἠδὲ θόωκοι:<br/>καὶ τότ' ἐγὼν ἀγορὴν θέμενος μετὰ μῦθον ἔειπον:</rtc></ruby> <ruby><rtc lang="grc" translate="no">"ὦ φίλοι, ἐν γὰρ νηὶ θοῇ βρῶσίς τε πόσις τε<br/>ἔστιν, τῶν δὲ βοῶν ἀπεχώμεθα, μή τι πάθωμεν:<br/>δεινοῦ γὰρ θεοῦ αἵδε βόες καὶ ἴφια μῆλα,<br/>Ἠελίου, ὃς πάντ' ἐφορᾷ καὶ πάντ' ἐπακούει.'</rtc></ruby> <ruby><rtc lang="grc" translate="no">"ὣς ἐφάμην, τοῖσιν δ' ἐπεπείθετο θυμὸς ἀγήνωρ.<br/>μῆνα δὲ πάντ' ἄλληκτος ἄη Νότος, οὐδέ τις ἄλλος<br/>γίγνετ' ἔπειτ' ἀνέμων εἰ μὴ Εὖρός τε Νότος τε.<br/>"οἱ δ' ἧος μὲν σῖτον ἔχον καὶ οἶνον ἐρυθρόν,<br/>τόφρα βοῶν ἀπέχοντο λιλαιόμενοι βιότοιο.<br/>ἀλλ' ὅτε δὴ νηὸς ἐξέφθιτο ἤια πάντα,<br/>καὶ δὴ ἄγρην ἐφέπεσκον ἀλητεύοντες ἀνάγκῃ,<br/>ἰχθῦς ὄρνιθάς τε, φίλας ὅ τι χεῖρας ἵκοιτο,<br/>γναμπτοῖς ἀγκίστροισιν, ἔτειρε δὲ γαστέρα λιμός:<br/>δὴ τότ' ἐγὼν ἀνὰ νῆσον ἀπέστιχον, ὄφρα θεοῖσιν<br/>εὐξαίμην, εἴ τίς μοι ὁδὸν φήνειε νέεσθαι.<br/>ἀλλ' ὅτε δὴ διὰ νήσου ἰὼν ἤλυξα ἑταίρους,<br/>χεῖρας νιψάμενος, ὅθ' ἐπὶ σκέπας ἦν ἀνέμοιο,<br/>ἠρώμην πάντεσσι θεοῖς οἳ Ὄλυμπον ἔχουσιν:<br/>οἱ δ' ἄρα μοι γλυκὺν ὕπνον ἐπὶ βλεφάροισιν ἔχευαν.<br/>Εὐρύλοχος δ' ἑτάροισι κακῆς ἐξήρχετο βουλῆς:</rtc></ruby> <ruby><rtc lang="grc" translate="no">"'κέκλυτέ μευ μύθων κακά περ πάσχοντες ἑταῖροι.<br/>πάντες μὲν στυγεροὶ θάνατοι δειλοῖσι βροτοῖσι,<br/>λιμῷ δ' οἴκτιστον θανέειν καὶ πότμον ἐπισπεῖν.<br/>ἀλλ' ἄγετ', Ἠελίοιο βοῶν ἐλάσαντες ἀρίστας<br/>ῥέξομεν ἀθανάτοισι, τοὶ οὐρανὸν εὐρὺν ἔχουσιν.<br/>εἰ δέ κεν εἰς Ἰθάκην ἀφικοίμεθα, πατρίδα γαῖαν,<br/>αἶψά κεν Ἠελίῳ Ὑπερίονι πίονα νηὸν<br/>τεύξομεν, ἐν δέ κε θεῖμεν ἀγάλματα πολλὰ καὶ ἐσθλά.<br/>εἰ δὲ χολωσάμενός τι βοῶν ὀρθοκραιράων<br/>νῆ' ἐθέλῃ ὀλέσαι, ἐπὶ δ' ἕσπωνται θεοὶ ἄλλοι,<br/>βούλομ' ἅπαξ πρὸς κῦμα χανὼν ἀπὸ θυμὸν ὀλέσσαι,<br/>ἢ δηθὰ στρεύγεσθαι ἐὼν ἐν νήσῳ ἐρήμῃ.'</rtc></ruby> <ruby><rtc lang="grc" translate="no">"'ὣς ἔφατ' Εὐρύλοχος, ἐπὶ δ' ᾔνεον ἄλλοι ἑταῖροι.<br/>αὐτίκα δ' Ἠελίοιο βοῶν ἐλάσαντες ἀρίστας<br/>ἐγγύθεν, οὐ γὰρ τῆλε νεὸς κυανοπρῴροιο<br/>βοσκέσκονθ' ἕλικες καλαὶ βόες εὐρυμέτωποι:<br/>τὰς δὲ περίστησάν τε καὶ εὐχετόωντο θεοῖσιν,<br/>φύλλα δρεψάμενοι τέρενα δρυὸς ὑψικόμοιο:<br/>οὐ γὰρ ἔχον κρῖ λευκὸν ἐυσσέλμου ἐπὶ νηός.<br/>αὐτὰρ ἐπεί ῥ' εὔξαντο καὶ ἔσφαξαν καὶ ἔδειραν,<br/>μηρούς τ' ἐξέταμον κατά τε κνίσῃ ἐκάλυψαν<br/>δίπτυχα ποιήσαντες, ἐπ' αὐτῶν δ' ὠμοθέτησαν.<br/>οὐδ' εἶχον μέθυ λεῖψαι ἐπ' αἰθομένοις ἱεροῖσιν,<br/>ἀλλ' ὕδατι σπένδοντες ἐπώπτων ἔγκατα πάντα.<br/>αὐτὰρ ἐπεὶ κατὰ μῆρ' ἐκάη καὶ σπλάγχνα πάσαντο,<br/>μίστυλλόν τ' ἄρα τἆλλα καὶ ἀμφ' ὀβελοῖσιν ἔπειραν.<br/>καὶ τότε μοι βλεφάρων ἐξέσσυτο νήδυμος ὕπνος,<br/>βῆν δ' ἰέναι ἐπὶ νῆα θοὴν καὶ θῖνα θαλάσσης.<br/>ἀλλ' ὅτε δὴ σχεδὸν ἦα κιὼν νεὸς ἀμφιελίσσης,<br/>καὶ τότε με κνίσης ἀμφήλυθεν ἡδὺς ἀυτμή.<br/>οἰμώξας δὲ θεοῖσι μέγ' ἀθανάτοισι γεγώνευν:</rtc></ruby> <ruby><rtc lang="grc" translate="no">"Ζεῦ πάτερ ἠδ' ἄλλοι μάκαρες θεοὶ αἰὲν ἐόντες,<br/>ἦ με μάλ' εἰς ἄτην κοιμήσατε νηλέι ὕπνῳ.<br/>οἱ δ' ἕταροι μέγα ἔργον ἐμητίσαντο μένοντες.'</rtc></ruby> <ruby><rtc lang="grc" translate="no">"ὠκέα δ' Ἠελίῳ Ὑπερίονι ἄγγελος ἦλθε<br/>Λαμπετίη τανύπεπλος, ὅ οἱ βόας ἔκταμεν ἡμεῖς.<br/>αὐτίκα δ' ἀθανάτοισι μετηύδα χωόμενος κῆρ:</rtc></ruby> <ruby><rtc lang="grc" translate="no">"Ζεῦ πάτερ ἠδ' ἄλλοι μάκαρες θεοὶ αἰὲν ἐόντες,<br/>τῖσαι δὴ ἑτάρους Λαερτιάδεω Ὀδυσῆος,<br/>οἵ μευ βοῦς ἔκτειναν ὑπέρβιον, ᾗσιν ἐγώ γε<br/>χαίρεσκον μὲν ἰὼν εἰς οὐρανὸν ἀστερόεντα,<br/>ἠδ' ὁπότ' ἂψ ἐπὶ γαῖαν ἀπ' οὐρανόθεν προτραποίμην.<br/>εἰ δέ μοι οὐ τίσουσι βοῶν ἐπιεικέ' ἀμοιβήν,<br/>δύσομαι εἰς Ἀίδαο καὶ ἐν νεκύεσσι φαείνω.'</rtc></ruby> <ruby><rtc lang="grc" translate="no">"τὸν δ' ἀπαμειβόμενος προσέφη νεφεληγερέτα Ζεύς:<br/>"Ἠέλι', ἦ τοι μὲν σὺ μετ' ἀθανάτοισι φάεινε<br/>καὶ θνητοῖσι βροτοῖσιν ἐπὶ ζείδωρον ἄρουραν:<br/>τῶν δέ κ' ἐγὼ τάχα νῆα θοὴν ἀργῆτι κεραυνῷ<br/>τυτθὰ βαλὼν κεάσαιμι μέσῳ ἐνὶ οἴνοπι πόντῳ.</rtc></ruby> <ruby><rtc lang="grc" translate="no">"ταῦτα δ' ἐγὼν ἤκουσα Καλυψοῦς ἠυκόμοιο:<br/>ἡ δ' ἔφη Ἑρμείαο διακτόρου αὐτὴ ἀκοῦσαι.</rtc></ruby> <ruby><rtc lang="grc" translate="no">"αὐτὰρ ἐπεί ῥ' ἐπὶ νῆα κατήλυθον ἠδὲ θάλασσαν,<br/>νείκεον ἄλλοθεν ἄλλον ἐπισταδόν, οὐδέ τι μῆχος<br/>εὑρέμεναι δυνάμεσθα, βόες δ' ἀποτέθνασαν ἤδη.<br/>τοῖσιν δ' αὐτίκ' ἔπειτα θεοὶ τέραα προύφαινον:<br/>εἷρπον μὲν ῥινοί, κρέα δ' ἀμφ' ὀβελοῖσι μεμύκει,<br/>ὀπταλέα τε καὶ ὠμά, βοῶν δ' ὣς γίγνετο φωνή.<br/>"ἑξῆμαρ μὲν ἔπειτα ἐμοὶ ἐρίηρες ἑταῖροι<br/>δαίνυντ' Ἠελίοιο βοῶν ἐλάσαντες ἀρίστας:<br/>ἀλλ' ὅτε δὴ ἕβδομον ἦμαρ ἐπὶ Ζεὺς θῆκε Κρονίων,<br/>καὶ τότ' ἔπειτ' ἄνεμος μὲν ἐπαύσατο λαίλαπι θύων,<br/>ἡμεῖς δ' αἶψ' ἀναβάντες ἐνήκαμεν εὐρέι πόντῳ,<br/>ἱστὸν στησάμενοι ἀνά θ' ἱστία λεύκ' ἐρύσαντες.</rtc></ruby> <ruby><rtc lang="grc" translate="no">"ἀλλ' ὅτε δὴ τὴν νῆσον ἐλείπομεν, οὐδέ τις ἄλλη<br/>φαίνετο γαιάων, ἀλλ' οὐρανὸς ἠδὲ θάλασσα,<br/>δὴ τότε κυανέην νεφέλην ἔστησε Κρονίων<br/>νηὸς ὕπερ γλαφυρῆς, ἤχλυσε δὲ πόντος ὑπ' αὐτῆς.<br/>ἡ δ' ἔθει οὐ μάλα πολλὸν ἐπὶ χρόνον: αἶψα γὰρ ἦλθε<br/>κεκληγὼς Ζέφυρος μεγάλῃ σὺν λαίλαπι θύων,<br/>ἱστοῦ δὲ προτόνους ἔρρηξ' ἀνέμοιο θύελλα<br/>ἀμφοτέρους: ἱστὸς δ' ὀπίσω πέσεν, ὅπλα τε πάντα<br/>εἰς ἄντλον κατέχυνθ'. ὁ δ' ἄρα πρυμνῇ ἐνὶ νηὶ<br/>πλῆξε κυβερνήτεω κεφαλήν, σὺν δ' ὀστέ' ἄραξε<br/>πάντ' ἄμυδις κεφαλῆς: ὁ δ' ἄρ' ἀρνευτῆρι ἐοικὼς<br/>κάππεσ' ἀπ' ἰκριόφιν, λίπε δ' ὀστέα θυμὸς ἀγήνωρ.<br/>Ζεὺς δ' ἄμυδις βρόντησε καὶ ἔμβαλε νηὶ κεραυνόν:<br/>ἡ δ' ἐλελίχθη πᾶσα Διὸς πληγεῖσα κεραυνῷ,<br/>ἐν δὲ θεείου πλῆτο, πέσον δ' ἐκ νηὸς ἑταῖροι.<br/>οἱ δὲ κορώνῃσιν ἴκελοι περὶ νῆα μέλαιναν<br/>κύμασιν ἐμφορέοντο, θεὸς δ' ἀποαίνυτο νόστον.<br/>αὐτὰρ ἐγὼ διὰ νηὸς ἐφοίτων, ὄφρ' ἀπὸ τοίχους<br/>λῦσε κλύδων τρόπιος, τὴν δὲ ψιλὴν φέρε κῦμα,<br/>ἐκ δέ οἱ ἱστὸν ἄραξε ποτὶ τρόπιν. αὐτὰρ ἐπ' αὐτῷ<br/>ἐπίτονος βέβλητο, βοὸς ῥινοῖο τετευχώς:<br/>τῷ ῥ' ἄμφω συνέεργον, ὁμοῦ τρόπιν ἠδὲ καὶ ἱστόν,<br/>ἑζόμενος δ' ἐπὶ τοῖς φερόμην ὀλοοῖς ἀνέμοισιν.</rtc></ruby> <ruby><rtc lang="grc" translate="no">"ἔνθ' ἦ τοι Ζέφυρος μὲν ἐπαύσατο λαίλαπι θύων,<br/>ἦλθε δ' ἐπὶ Νότος ὦκα, φέρων ἐμῷ ἄλγεα θυμῷ,<br/>ὄφρ' ἔτι τὴν ὀλοὴν ἀναμετρήσαιμι Χάρυβδιν.<br/>παννύχιος φερόμην, ἅμα δ' ἠελίῳ ἀνιόντι<br/>ἦλθον ἐπὶ Σκύλλης σκόπελον δεινήν τε Χάρυβδιν.<br/>ἡ μὲν ἀνερροίβδησε θαλάσσης ἁλμυρὸν ὕδωρ:<br/>αὐτὰρ ἐγὼ ποτὶ μακρὸν ἐρινεὸν ὑψόσ' ἀερθείς,<br/>τῷ προσφὺς ἐχόμην ὡς νυκτερίς. οὐδέ πῃ εἶχον<br/>οὔτε στηρίξαι ποσὶν ἔμπεδον οὔτ' ἐπιβῆναι:<br/>ῥίζαι γὰρ ἑκὰς εἶχον, ἀπήωροι δ' ἔσαν ὄζοι,<br/>μακροί τε μεγάλοι τε, κατεσκίαον δὲ Χάρυβδιν.<br/>νωλεμέως δ' ἐχόμην, ὄφρ' ἐξεμέσειεν ὀπίσσω<br/>ἱστὸν καὶ τρόπιν αὖτις: ἐελδομένῳ δέ μοι ἦλθον<br/>ὄψ': ἦμος δ' ἐπὶ δόρπον ἀνὴρ ἀγορῆθεν ἀνέστη<br/>κρίνων νείκεα πολλὰ δικαζομένων αἰζηῶν,<br/>τῆμος δὴ τά γε δοῦρα Χαρύβδιος ἐξεφαάνθη.<br/>ἧκα δ' ἐγὼ καθύπερθε πόδας καὶ χεῖρε φέρεσθαι,<br/>μέσσῳ δ' ἐνδούπησα παρὲξ περιμήκεα δοῦρα,<br/>ἑζόμενος δ' ἐπὶ τοῖσι διήρεσα χερσὶν ἐμῇσι.<br/>Σκύλλην δ' οὐκέτ' ἔασε πατὴρ ἀνδρῶν τε θεῶν τε<br/>εἰσιδέειν: οὐ γάρ κεν ὑπέκφυγον αἰπὺν ὄλεθρον.</rtc></ruby> <ruby><rtc lang="grc" translate="no">"ἔνθεν δ' ἐννῆμαρ φερόμην, δεκάτῃ δέ με νυκτὶ<br/>νῆσον ἐς Ὠγυγίην πέλασαν θεοί, ἔνθα Καλυψὼ<br/>ναίει ἐυπλόκαμος, δεινὴ θεὸς αὐδήεσσα,<br/>ἥ μ' ἐφίλει τ' ἐκόμει τε. τί τοι τάδε μυθολογεύω;<br/>ἤδη γάρ τοι χθιζὸς ἐμυθεόμην ἐνὶ οἴκῳ<br/>σοί τε καὶ ἰφθίμῃ ἀλόχῳ: ἐχθρὸν δέ μοί ἐστιν<br/>αὖτις ἀριζήλως εἰρημένα μυθολογεύειν."</rtc></ruby>