<article itemscope itemtype="https://schema.org/Book https://schema.org/PublicationVolume"><nav><a href="#!/nostoi/" rel="prev">Nostoi</a> <a href="#!/telegony/" rel="next">Telegony</a></nav><meta itemprop="volumeNumber" content="8"/><h2 itemprop="name">The Odyssey</h2><u itemprop="author">Homer</u><section itemscope itemtype="https://schema.org/Book https://schema.org/PublicationIssue"><nav><a href="#!/odyssey/" rel="contents">Table of Contents</a> <a href="#!/odyssey/book10/" rel="next">Previous</a> <a href="#!/odyssey/book12/" rel="next">Next</a></nav><meta itemprop="issueNumber" content="11"/><h3 itemprop="name">Book 11</h3><aside>Be mindful that the English translation provided is but <em>one</em> possible translation. Only the original Greek is held as authoritative and sacred.</aside><ol><ruby><rtc lang="grc" translate="no">"αὐτὰρ ἐπεί ῥ' ἐπὶ νῆα κατήλθομεν ἠδὲ θάλασσαν, <rtc lang="grc" translate="no">νῆα μὲν ἂρ πάμπρωτον ἐρύσσαμεν εἰς ἅλα δῖαν, <rtc lang="grc" translate="no">ἐν δ' ἱστὸν τιθέμεσθα καὶ ἱστία νηὶ μελαίνῃ, <rtc lang="grc" translate="no">ἐν δὲ τὰ μῆλα λαβόντες ἐβήσαμεν, ἂν δὲ καὶ αὐτοὶ <rtc lang="grc" translate="no">βαίνομεν ἀχνύμενοι θαλερὸν κατὰ δάκρυ χέοντες. <rtc lang="grc" translate="no">ἡμῖν δ' αὖ κατόπισθε νεὸς κυανοπρῴροιο <rtc lang="grc" translate="no">ἴκμενον οὖρον ἵει πλησίστιον, ἐσθλὸν ἑταῖρον, <rtc lang="grc" translate="no">Κίρκη εὐπλόκαμος, δεινὴ θεὸς αὐδήεσσα. <rtc lang="grc" translate="no">ἡμεῖς δ' ὅπλα ἕκαστα πονησάμενοι κατὰ νῆα <rtc lang="grc" translate="no">ἥμεθα: τὴν δ' ἄνεμός τε κυβερνήτης τ' ἴθυνε. <rtc lang="grc" translate="no">τῆς δὲ πανημερίης τέταθ' ἱστία ποντοπορούσης: <rtc lang="grc" translate="no">δύσετό τ' ἠέλιος σκιόωντό τε πᾶσαι ἀγυιαί.</rtc></rtc></rtc></rtc></rtc></rtc></rtc></rtc></rtc></rtc></rtc></rtc></ruby> <ruby><rtc lang="grc" translate="no">"ἡ δ' ἐς πείραθ' ἵκανε βαθυρρόου Ὠκεανοῖο. <rtc lang="grc" translate="no">ἔνθα δὲ Κιμμερίων ἀνδρῶν δῆμός τε πόλις τε, <rtc lang="grc" translate="no">ἠέρι καὶ νεφέλῃ κεκαλυμμένοι: οὐδέ ποτ' αὐτοὺς <rtc lang="grc" translate="no">ἠέλιος φαέθων καταδέρκεται ἀκτίνεσσιν, <rtc lang="grc" translate="no">οὔθ' ὁπότ' ἂν στείχῃσι πρὸς οὐρανὸν ἀστερόεντα, <rtc lang="grc" translate="no">οὔθ' ὅτ' ἂν ἂψ ἐπὶ γαῖαν ἀπ' οὐρανόθεν προτράπηται, <rtc lang="grc" translate="no">ἀλλ' ἐπὶ νὺξ ὀλοὴ τέταται δειλοῖσι βροτοῖσι. <rtc lang="grc" translate="no">νῆα μὲν ἔνθ' ἐλθόντες ἐκέλσαμεν, ἐκ δὲ τὰ μῆλα <rtc lang="grc" translate="no">εἱλόμεθ': αὐτοὶ δ' αὖτε παρὰ ῥόον Ὠκεανοῖο <rtc lang="grc" translate="no">ᾔομεν, ὄφρ' ἐς χῶρον ἀφικόμεθ', ὃν φράσε Κίρκη.</rtc></rtc></rtc></rtc></rtc></rtc></rtc></rtc></rtc></rtc></ruby> <ruby><rtc lang="grc" translate="no">"ἔνθ' ἱερήια μὲν Περιμήδης Εὐρύλοχός τε <rtc lang="grc" translate="no">ἔσχον: ἐγὼ δ' ἄορ ὀξὺ ἐρυσσάμενος παρὰ μηροῦ <rtc lang="grc" translate="no">βόθρον ὄρυξ' ὅσσον τε πυγούσιον ἔνθα καὶ ἔνθα, <rtc lang="grc" translate="no">ἀμφ' αὐτῷ δὲ χοὴν χεόμην πᾶσιν νεκύεσσι, <rtc lang="grc" translate="no">πρῶτα μελικρήτῳ, μετέπειτα δὲ ἡδέι οἴνῳ, <rtc lang="grc" translate="no">τὸ τρίτον αὖθ' ὕδατι: ἐπὶ δ' ἄλφιτα λευκὰ πάλυνον. <rtc lang="grc" translate="no">πολλὰ δὲ γουνούμην νεκύων ἀμενηνὰ κάρηνα, <rtc lang="grc" translate="no">ἐλθὼν εἰς Ἰθάκην στεῖραν βοῦν, ἥ τις ἀρίστη, <rtc lang="grc" translate="no">ῥέξειν ἐν μεγάροισι πυρήν τ' ἐμπλησέμεν ἐσθλῶν, <rtc lang="grc" translate="no">Τειρεσίῃ δ' ἀπάνευθεν ὄιν ἱερευσέμεν οἴῳ <rtc lang="grc" translate="no">παμμέλαν', ὃς μήλοισι μεταπρέπει ἡμετέροισι. <rtc lang="grc" translate="no">τοὺς δ' ἐπεὶ εὐχωλῇσι λιτῇσί τε, ἔθνεα νεκρῶν, <rtc lang="grc" translate="no">ἐλλισάμην, τὰ δὲ μῆλα λαβὼν ἀπεδειροτόμησα <rtc lang="grc" translate="no">ἐς βόθρον, ῥέε δ' αἷμα κελαινεφές: αἱ δ' ἀγέροντο <rtc lang="grc" translate="no">ψυχαὶ ὑπὲξ Ἐρέβευς νεκύων κατατεθνηώτων. <rtc lang="grc" translate="no">νύμφαι τ' ἠίθεοί τε πολύτλητοί τε γέροντες <rtc lang="grc" translate="no">παρθενικαί τ' ἀταλαὶ νεοπενθέα θυμὸν ἔχουσαι, <rtc lang="grc" translate="no">πολλοὶ δ' οὐτάμενοι χαλκήρεσιν ἐγχείῃσιν, <rtc lang="grc" translate="no">ἄνδρες ἀρηίφατοι βεβροτωμένα τεύχε' ἔχοντες: <rtc lang="grc" translate="no">οἳ πολλοὶ περὶ βόθρον ἐφοίτων ἄλλοθεν ἄλλος <rtc lang="grc" translate="no">θεσπεσίῃ ἰαχῇ: ἐμὲ δὲ χλωρὸν δέος ᾕρει. <rtc lang="grc" translate="no">δὴ τότ' ἔπειθ' ἑτάροισιν ἐποτρύνας ἐκέλευσα <rtc lang="grc" translate="no">μῆλα, τὰ δὴ κατέκειτ' ἐσφαγμένα νηλέι χαλκῷ, <rtc lang="grc" translate="no">δείραντας κατακῆαι, ἐπεύξασθαι δὲ θεοῖσιν, <rtc lang="grc" translate="no">ἰφθίμῳ τ' Ἀί̈δῃ καὶ ἐπαινῇ Περσεφονείῃ: <rtc lang="grc" translate="no">αὐτὸς δὲ ξίφος ὀξὺ ἐρυσσάμενος παρὰ μηροῦ <rtc lang="grc" translate="no">ἥμην, οὐδ' εἴων νεκύων ἀμενηνὰ κάρηνα <rtc lang="grc" translate="no">αἵματος ἆσσον ἴμεν, πρὶν Τειρεσίαο πυθέσθαι. <rtc lang="grc" translate="no">"πρώτη δὲ ψυχὴ Ἐλπήνορος ἦλθεν ἑταίρου: <rtc lang="grc" translate="no">οὐ γάρ πω ἐτέθαπτο ὑπὸ χθονὸς εὐρυοδείης: <rtc lang="grc" translate="no">σῶμα γὰρ ἐν Κίρκης μεγάρῳ κατελείπομεν ἡμεῖς <rtc lang="grc" translate="no">ἄκλαυτον καὶ ἄθαπτον, ἐπεὶ πόνος ἄλλος ἔπειγε. <rtc lang="grc" translate="no">τὸν μὲν ἐγὼ δάκρυσα ἰδὼν ἐλέησά τε θυμῷ, <rtc lang="grc" translate="no">καί μιν φωνήσας ἔπεα πτερόεντα προσηύδων:</rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></ruby> <ruby><rtc lang="grc" translate="no">"Ἐλπῆνορ, πῶς ἦλθες ὑπὸ ζόφον ἠερόεντα; <rtc lang="grc" translate="no">ἔφθης πεζὸς ἰὼν ἢ ἐγὼ σὺν νηὶ μελαίνῃ.</rtc></rtc></ruby> <ruby><rtc lang="grc" translate="no">"ὣς ἐφάμην, ὁ δέ μ' οἰμώξας ἠμείβετο μύθῳ: <rtc lang="grc" translate="no">'διογενὲς Λαερτιάδη, πολυμήχαν' Ὀδυσσεῦ, <rtc lang="grc" translate="no">ἆσέ με δαίμονος αἶσα κακὴ καὶ ἀθέσφατος οἶνος. <rtc lang="grc" translate="no">Κίρκης δ' ἐν μεγάρῳ καταλέγμενος οὐκ ἐνόησα <rtc lang="grc" translate="no">ἄψορρον καταβῆναι ἰὼν ἐς κλίμακα μακρήν, <rtc lang="grc" translate="no">ἀλλὰ καταντικρὺ τέγεος πέσον: ἐκ δέ μοι αὐχὴν <rtc lang="grc" translate="no">ἀστραγάλων ἐάγη, ψυχὴ δ' Ἄϊδόσδε κατῆλθε. <rtc lang="grc" translate="no">νῦν δέ σε τῶν ὄπιθεν γουνάζομαι, οὐ παρεόντων, <rtc lang="grc" translate="no">πρός τ' ἀλόχου καὶ πατρός, ὅ σ' ἔτρεφε τυτθὸν ἐόντα, <rtc lang="grc" translate="no">Τηλεμάχου θ', ὃν μοῦνον ἐνὶ μεγάροισιν ἔλειπες: <rtc lang="grc" translate="no">οἶδα γὰρ ὡς ἐνθένδε κιὼν δόμου ἐξ Ἀίδαο <rtc lang="grc" translate="no">νῆσον ἐς Αἰαίην σχήσεις ἐυεργέα νῆα: <rtc lang="grc" translate="no">ἔνθα σ' ἔπειτα, ἄναξ, κέλομαι μνήσασθαι ἐμεῖο. <rtc lang="grc" translate="no">μή μ' ἄκλαυτον ἄθαπτον ἰὼν ὄπιθεν καταλείπειν <rtc lang="grc" translate="no">νοσφισθείς, μή τοί τι θεῶν μήνιμα γένωμαι, <rtc lang="grc" translate="no">ἀλλά με κακκῆαι σὺν τεύχεσιν, ἅσσα μοι ἔστιν, <rtc lang="grc" translate="no">σῆμά τέ μοι χεῦαι πολιῆς ἐπὶ θινὶ θαλάσσης, <rtc lang="grc" translate="no">ἀνδρὸς δυστήνοιο καὶ ἐσσομένοισι πυθέσθαι. <rtc lang="grc" translate="no">ταῦτά τέ μοι τελέσαι πῆξαί τ' ἐπὶ τύμβῳ ἐρετμόν, <rtc lang="grc" translate="no">τῷ καὶ ζωὸς ἔρεσσον ἐὼν μετ' ἐμοῖς ἑτάροισιν.'</rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></ruby> <ruby><rtc lang="grc" translate="no">"ὣς ἔφατ', αὐτὰρ ἐγώ μιν ἀμειβόμενος προσέειπον: <rtc lang="grc" translate="no">'ταῦτά τοι, ὦ δύστηνε, τελευτήσω τε καὶ ἔρξω.'</rtc></rtc></ruby> <ruby><rtc lang="grc" translate="no">"νῶι μὲν ὣς ἐπέεσσιν ἀμειβομένω στυγεροῖσιν <rtc lang="grc" translate="no">ἥμεθ', ἐγὼ μὲν ἄνευθεν ἐφ' αἵματι φάσγανον ἴσχων, <rtc lang="grc" translate="no">εἴδωλον δ' ἑτέρωθεν ἑταίρου πόλλ' ἀγόρευεν:</rtc></rtc></rtc></ruby> <ruby><rtc lang="grc" translate="no">"ἦλθε δ' ἐπὶ ψυχὴ μητρὸς κατατεθνηυίης, <rtc lang="grc" translate="no">Αὐτολύκου θυγάτηρ μεγαλήτορος Ἀντίκλεια, <rtc lang="grc" translate="no">τὴν ζωὴν κατέλειπον ἰὼν εἰς Ἴλιον ἱρήν. <rtc lang="grc" translate="no">τὴν μὲν ἐγὼ δάκρυσα ἰδὼν ἐλέησά τε θυμῷ: <rtc lang="grc" translate="no">ἀλλ' οὐδ' ὣς εἴων προτέρην, πυκινόν περ ἀχεύων, <rtc lang="grc" translate="no">αἵματος ἆσσον ἴμεν, πρὶν Τειρεσίαο πυθέσθαι.</rtc></rtc></rtc></rtc></rtc></rtc></ruby> <ruby><rtc lang="grc" translate="no">"ἦλθε δ' ἐπὶ ψυχὴ Θηβαίου Τειρεσίαο <rtc lang="grc" translate="no">χρύσεον σκῆπτρον ἔχων, ἐμὲ δ' ἔγνω καὶ προσέειπεν: <rtc lang="grc" translate="no">'διογενὲς Λαερτιάδη, πολυμήχαν' Ὀδυσσεῦ, <rtc lang="grc" translate="no">τίπτ' αὖτ', ὦ δύστηνε, λιπὼν φάος ἠελίοιο <rtc lang="grc" translate="no">ἤλυθες, ὄφρα ἴδῃ νέκυας καὶ ἀτερπέα χῶρον; <rtc lang="grc" translate="no">ἀλλ' ἀποχάζεο βόθρου, ἄπισχε δὲ φάσγανον ὀξύ, <rtc lang="grc" translate="no">αἵματος ὄφρα πίω καί τοι νημερτέα εἴπω.' <rtc lang="grc" translate="no">"ὣς φάτ', ἐγὼ δ' ἀναχασσάμενος ξίφος ἀργυρόηλον <rtc lang="grc" translate="no">κουλεῷ ἐγκατέπηξ'. ὁ δ' ἐπεὶ πίεν αἷμα κελαινόν, <rtc lang="grc" translate="no">καὶ τότε δή μ' ἐπέεσσι προσηύδα μάντις ἀμύμων:</rtc></rtc></rtc></rtc></rtc></rtc></rtc></rtc></rtc></rtc></ruby> <ruby><rtc lang="grc" translate="no">"'νόστον δίζηαι μελιηδέα, φαίδιμ' Ὀδυσσεῦ: <rtc lang="grc" translate="no">τὸν δέ τοι ἀργαλέον θήσει θεός: οὐ γὰρ ὀίω <rtc lang="grc" translate="no">λήσειν ἐννοσίγαιον, ὅ τοι κότον ἔνθετο θυμῷ <rtc lang="grc" translate="no">χωόμενος ὅτι οἱ υἱὸν φίλον ἐξαλάωσας. <rtc lang="grc" translate="no">ἀλλ' ἔτι μέν κε καὶ ὣς κακά περ πάσχοντες ἵκοισθε, <rtc lang="grc" translate="no">αἴ κ' ἐθέλῃς σὸν θυμὸν ἐρυκακέειν καὶ ἑταίρων, <rtc lang="grc" translate="no">ὁππότε κε πρῶτον πελάσῃς ἐυεργέα νῆα <rtc lang="grc" translate="no">Θρινακίῃ νήσῳ, προφυγὼν ἰοειδέα πόντον, <rtc lang="grc" translate="no">βοσκομένας δ' εὕρητε βόας καὶ ἴφια μῆλα <rtc lang="grc" translate="no">Ἠελίου, ὃς πάντ' ἐφορᾷ καὶ πάντ' ἐπακούει. <rtc lang="grc" translate="no">τὰς εἰ μέν κ' ἀσινέας ἐάᾳς νόστου τε μέδηαι, <rtc lang="grc" translate="no">καί κεν ἔτ' εἰς Ἰθάκην κακά περ πάσχοντες ἵκοισθε: <rtc lang="grc" translate="no">εἰ δέ κε σίνηαι, τότε τοι τεκμαίρομ' ὄλεθρον, <rtc lang="grc" translate="no">νηί τε καὶ ἑτάροις. αὐτὸς δ' εἴ πέρ κεν ἀλύξῃς, <rtc lang="grc" translate="no">ὀψὲ κακῶς νεῖαι, ὀλέσας ἄπο πάντας ἑταίρους, <rtc lang="grc" translate="no">νηὸς ἐπ' ἀλλοτρίης: δήεις δ' ἐν πήματα οἴκῳ, <rtc lang="grc" translate="no">ἄνδρας ὑπερφιάλους, οἵ τοι βίοτον κατέδουσι <rtc lang="grc" translate="no">μνώμενοι ἀντιθέην ἄλοχον καὶ ἕδνα διδόντες. <rtc lang="grc" translate="no">ἀλλ' ἦ τοι κείνων γε βίας ἀποτίσεαι ἐλθών: <rtc lang="grc" translate="no">αὐτὰρ ἐπὴν μνηστῆρας ἐνὶ μεγάροισι τεοῖσι <rtc lang="grc" translate="no">κτείνῃς ἠὲ δόλῳ ἢ ἀμφαδὸν ὀξέι χαλκῷ, <rtc lang="grc" translate="no">ἔρχεσθαι δὴ ἔπειτα λαβὼν ἐυῆρες ἐρετμόν, <rtc lang="grc" translate="no">εἰς ὅ κε τοὺς ἀφίκηαι οἳ οὐκ ἴσασι θάλασσαν <rtc lang="grc" translate="no">ἀνέρες, οὐδέ θ' ἅλεσσι μεμιγμένον εἶδαρ ἔδουσιν: <rtc lang="grc" translate="no">οὐδ' ἄρα τοί γ' ἴσασι νέας φοινικοπαρῄους <rtc lang="grc" translate="no">οὐδ' ἐυήρε' ἐρετμά, τά τε πτερὰ νηυσὶ πέλονται. <rtc lang="grc" translate="no">σῆμα δέ τοι ἐρέω μάλ' ἀριφραδές, οὐδέ σε λήσει: <rtc lang="grc" translate="no">ὁππότε κεν δή τοι συμβλήμενος ἄλλος ὁδίτης <rtc lang="grc" translate="no">φήῃ ἀθηρηλοιγὸν ἔχειν ἀνὰ φαιδίμῳ ὤμῳ, <rtc lang="grc" translate="no">καὶ τότε δὴ γαίῃ πήξας ἐυῆρες ἐρετμόν, <rtc lang="grc" translate="no">ῥέξας ἱερὰ καλὰ Ποσειδάωνι ἄνακτι, <rtc lang="grc" translate="no">ἀρνειὸν ταῦρόν τε συῶν τ' ἐπιβήτορα κάπρον, <rtc lang="grc" translate="no">οἴκαδ' ἀποστείχειν ἔρδειν θ' ἱερᾶς ἑκατόμβας <rtc lang="grc" translate="no">ἀθανάτοισι θεοῖσι, τοὶ οὐρανὸν εὐρὺν ἔχουσι, <rtc lang="grc" translate="no">πᾶσι μάλ' ἑξείης. θάνατος δέ τοι ἐξ ἁλὸς αὐτῷ <rtc lang="grc" translate="no">ἀβληχρὸς μάλα τοῖος ἐλεύσεται, ὅς κέ σε πέφνῃ <rtc lang="grc" translate="no">γήραι ὕπο λιπαρῷ ἀρημένον: ἀμφὶ δὲ λαοὶ <rtc lang="grc" translate="no">ὄλβιοι ἔσσονται. τὰ δέ τοι νημερτέα εἴρω.'</rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></ruby> <ruby><rtc lang="grc" translate="no">"ὣς ἔφατ', αὐτὰρ ἐγώ μιν ἀμειβόμενος προσέειπον: <rtc lang="grc" translate="no">"Τειρεσίη, τὰ μὲν ἄρ που ἐπέκλωσαν θεοὶ αὐτοί. <rtc lang="grc" translate="no">ἀλλ' ἄγε μοι τόδε εἰπὲ καὶ ἀτρεκέως κατάλεξον: <rtc lang="grc" translate="no">μητρὸς τήνδ' ὁρόω ψυχὴν κατατεθνηυίης: <rtc lang="grc" translate="no">ἡ δ' ἀκέουσ' ἧσται σχεδὸν αἵματος, οὐδ' ἑὸν υἱὸν <rtc lang="grc" translate="no">ἔτλη ἐσάντα ἰδεῖν οὐδὲ προτιμυθήσασθαι. <rtc lang="grc" translate="no">εἰπέ, ἄναξ, πῶς κέν με ἀναγνοίη τὸν ἐόντα;"</rtc></rtc></rtc></rtc></rtc></rtc></rtc></ruby> <ruby><rtc lang="grc" translate="no">"ὣς ἐφάμην, ὁ δέ μ' αὐτίκ' ἀμειβόμενος προσέειπεν: <rtc lang="grc" translate="no">"ῥηί̈διόν τοι ἔπος ἐρέω καὶ ἐπὶ φρεσὶ θήσω. <rtc lang="grc" translate="no">ὅν τινα μέν κεν ἐᾷς νεκύων κατατεθνηώτων <rtc lang="grc" translate="no">αἵματος ἆσσον ἴμεν, ὁ δέ τοι νημερτὲς ἐνίψει: <rtc lang="grc" translate="no">ᾧ δέ κ' ἐπιφθονέῃς, ὁ δέ τοι πάλιν εἶσιν ὀπίσσω.'</rtc></rtc></rtc></rtc></rtc></ruby> <ruby><rtc lang="grc" translate="no">"ὣς φαμένη ψυχὴ μὲν ἔβη δόμον Ἄϊδος εἴσω <rtc lang="grc" translate="no">Τειρεσίαο ἄνακτος, ἐπεὶ κατὰ θέσφατ' ἔλεξεν: <rtc lang="grc" translate="no">αὐτὰρ ἐγὼν αὐτοῦ μένον ἔμπεδον, ὄφρ' ἐπὶ μήτηρ <rtc lang="grc" translate="no">ἤλυθε καὶ πίεν αἷμα κελαινεφές: αὐτίκα δ' ἔγνω, <rtc lang="grc" translate="no">καί μ' ὀλοφυρομένη ἔπεα πτερόεντα προσηύδα:</rtc></rtc></rtc></rtc></rtc></ruby> <ruby><rtc lang="grc" translate="no">"'τέκνον ἐμόν, πῶς ἦλθες ὑπὸ ζόφον ἠερόεντα <rtc lang="grc" translate="no">ζωὸς ἐών; χαλεπὸν δὲ τάδε ζωοῖσιν ὁρᾶσθαι. <rtc lang="grc" translate="no">μέσσῳ γὰρ μεγάλοι ποταμοὶ καὶ δεινὰ ῥέεθρα, <rtc lang="grc" translate="no">Ὠκεανὸς μὲν πρῶτα, τὸν οὔ πως ἔστι περῆσαι <rtc lang="grc" translate="no">πεζὸν ἐόντ', ἢν μή τις ἔχῃ ἐυεργέα νῆα. <rtc lang="grc" translate="no">ἦ νῦν δὴ Τροίηθεν ἀλώμενος ἐνθάδ' ἱκάνεις <rtc lang="grc" translate="no">νηί τε καὶ ἑτάροισι πολὺν χρόνον; οὐδέ πω ἦλθες <rtc lang="grc" translate="no">εἰς Ἰθάκην, οὐδ' εἶδες ἐνὶ μεγάροισι γυναῖκα;"</rtc></rtc></rtc></rtc></rtc></rtc></rtc></rtc></ruby> <ruby><rtc lang="grc" translate="no">"ὣς ἔφατ', αὐτὰρ ἐγώ μιν ἀμειβόμενος προσέειπον: <rtc lang="grc" translate="no">'μῆτερ ἐμή, χρειώ με κατήγαγεν εἰς Ἀίδαο <rtc lang="grc" translate="no">ψυχῇ χρησόμενον Θηβαίου Τειρεσίαο: <rtc lang="grc" translate="no">οὐ γάρ πω σχεδὸν ἦλθον Ἀχαιί̈δος, οὐδέ πω ἁμῆς <rtc lang="grc" translate="no">γῆς ἐπέβην, ἀλλ' αἰὲν ἔχων ἀλάλημαι ὀιζύν, <rtc lang="grc" translate="no">ἐξ οὗ τὰ πρώτισθ' ἑπόμην Ἀγαμέμνονι δίῳ <rtc lang="grc" translate="no">Ἴλιον εἰς ἐύπωλον, ἵνα Τρώεσσι μαχοίμην. <rtc lang="grc" translate="no">ἀλλ' ἄγε μοι τόδε εἰπὲ καὶ ἀτρεκέως κατάλεξον: <rtc lang="grc" translate="no">τίς νύ σε κὴρ ἐδάμασσε τανηλεγέος θανάτοιο; <rtc lang="grc" translate="no">ἦ δολιχὴ νοῦσος, ἦ Ἄρτεμις ἰοχέαιρα <rtc lang="grc" translate="no">οἷς ἀγανοῖς βελέεσσιν ἐποιχομένη κατέπεφνεν; <rtc lang="grc" translate="no">εἰπὲ δέ μοι πατρός τε καὶ υἱέος, ὃν κατέλειπον, <rtc lang="grc" translate="no">ἢ ἔτι πὰρ κείνοισιν ἐμὸν γέρας, ἦέ τις ἤδη <rtc lang="grc" translate="no">ἀνδρῶν ἄλλος ἔχει, ἐμὲ δ' οὐκέτι φασὶ νέεσθαι. <rtc lang="grc" translate="no">εἰπὲ δέ μοι μνηστῆς ἀλόχου βουλήν τε νόον τε, <rtc lang="grc" translate="no">ἠὲ μένει παρὰ παιδὶ καὶ ἔμπεδα πάντα φυλάσσει <rtc lang="grc" translate="no">ἦ ἤδη μιν ἔγημεν Ἀχαιῶν ὅς τις ἄριστος.'</rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></ruby> <ruby><rtc lang="grc" translate="no">"ὣς ἐφάμην, ἡ δ' αὐτίκ' ἀμείβετο πότνια μήτηρ: <rtc lang="grc" translate="no">'καὶ λίην κείνη γε μένει τετληότι θυμῷ <rtc lang="grc" translate="no">σοῖσιν ἐνὶ μεγάροισιν: ὀιζυραὶ δέ οἱ αἰεὶ <rtc lang="grc" translate="no">φθίνουσιν νύκτες τε καὶ ἤματα δάκρυ χεούσῃ. <rtc lang="grc" translate="no">σὸν δ' οὔ πώ τις ἔχει καλὸν γέρας, ἀλλὰ ἕκηλος <rtc lang="grc" translate="no">Τηλέμαχος τεμένεα νέμεται καὶ δαῖτας ἐίσας <rtc lang="grc" translate="no">δαίνυται, ἃς ἐπέοικε δικασπόλον ἄνδρ' ἀλεγύνειν: <rtc lang="grc" translate="no">πάντες γὰρ καλέουσι. πατὴρ δὲ σὸς αὐτόθι μίμνει <rtc lang="grc" translate="no">ἀγρῷ, οὐδὲ πόλινδε κατέρχεται. οὐδέ οἱ εὐναὶ <rtc lang="grc" translate="no">δέμνια καὶ χλαῖναι καὶ ῥήγεα σιγαλόεντα, <rtc lang="grc" translate="no">ἀλλ' ὅ γε χεῖμα μὲν εὕδει ὅθι δμῶες ἐνὶ οἴκῳ, <rtc lang="grc" translate="no">ἐν κόνι ἄγχι πυρός, κακὰ δὲ χροὶ̈ εἵματα εἷται: <rtc lang="grc" translate="no">αὐτὰρ ἐπὴν ἔθῃσι θέρος τεθαλυῖά τ' ὀπώρη, <rtc lang="grc" translate="no">πάντῃ οἱ κατὰ γουνὸν ἀλωῆς οἰνοπέδοιο <rtc lang="grc" translate="no">φύλλων κεκλιμένων χθαμαλαὶ βεβλήαται εὐναί. <rtc lang="grc" translate="no">ἔνθ' ὅ γε κεῖτ' ἀχέων, μέγα δὲ φρεσὶ πένθος ἀέξει <rtc lang="grc" translate="no">σὸν νόστον ποθέων, χαλεπὸν δ' ἐπὶ γῆρας ἱκάνει. <rtc lang="grc" translate="no">οὕτω γὰρ καὶ ἐγὼν ὀλόμην καὶ πότμον ἐπέσπον: <rtc lang="grc" translate="no">οὔτ' ἐμέ γ' ἐν μεγάροισιν ἐύσκοπος ἰοχέαιρα <rtc lang="grc" translate="no">οἷς ἀγανοῖς βελέεσσιν ἐποιχομένη κατέπεφνεν, <rtc lang="grc" translate="no">οὔτε τις οὖν μοι νοῦσος ἐπήλυθεν, ἥ τε μάλιστα <rtc lang="grc" translate="no">τηκεδόνι στυγερῇ μελέων ἐξείλετο θυμόν: <rtc lang="grc" translate="no">ἀλλά με σός τε πόθος σά τε μήδεα, φαίδιμ' Ὀδυσσεῦ, <rtc lang="grc" translate="no">σή τ' ἀγανοφροσύνη μελιηδέα θυμὸν ἀπηύρα.'</rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></ruby> <ruby><rtc lang="grc" translate="no">"ὣς ἔφατ', αὐτὰρ ἐγώ γ' ἔθελον φρεσὶ μερμηρίξας <rtc lang="grc" translate="no">μητρὸς ἐμῆς ψυχὴν ἑλέειν κατατεθνηυίης. <rtc lang="grc" translate="no">τρὶς μὲν ἐφωρμήθην, ἑλέειν τέ με θυμὸς ἀνώγει, <rtc lang="grc" translate="no">τρὶς δέ μοι ἐκ χειρῶν σκιῇ εἴκελον ἢ καὶ ὀνείρῳ <rtc lang="grc" translate="no">ἔπτατ'. ἐμοὶ δ' ἄχος ὀξὺ γενέσκετο κηρόθι μᾶλλον, <rtc lang="grc" translate="no">καί μιν φωνήσας ἔπεα πτερόεντα προσηύδων:</rtc></rtc></rtc></rtc></rtc></rtc></ruby> <ruby><rtc lang="grc" translate="no">"'μῆτερ ἐμή, τί νύ μ' οὐ μίμνεις ἑλέειν μεμαῶτα, <rtc lang="grc" translate="no">ὄφρα καὶ εἰν Ἀίδαο φίλας περὶ χεῖρε βαλόντε <rtc lang="grc" translate="no">ἀμφοτέρω κρυεροῖο τεταρπώμεσθα γόοιο; <rtc lang="grc" translate="no">ἦ τί μοι εἴδωλον τόδ' ἀγαυὴ Περσεφόνεια <rtc lang="grc" translate="no">ὤτρυν', ὄφρ' ἔτι μᾶλλον ὀδυρόμενος στεναχίζω;"</rtc></rtc></rtc></rtc></rtc></ruby> <ruby><rtc lang="grc" translate="no">"ὣς ἐφάμην, ἡ δ' αὐτίκ' ἀμείβετο πότνια μήτηρ: <rtc lang="grc" translate="no">'ὤ μοι, τέκνον ἐμόν, περὶ πάντων κάμμορε φωτῶν, <rtc lang="grc" translate="no">οὔ τί σε Περσεφόνεια Διὸς θυγάτηρ ἀπαφίσκει, <rtc lang="grc" translate="no">ἀλλ' αὕτη δίκη ἐστὶ βροτῶν, ὅτε τίς κε θάνῃσιν: <rtc lang="grc" translate="no">οὐ γὰρ ἔτι σάρκας τε καὶ ὀστέα ἶνες ἔχουσιν, <rtc lang="grc" translate="no">ἀλλὰ τὰ μέν τε πυρὸς κρατερὸν μένος αἰθομένοιο <rtc lang="grc" translate="no">δαμνᾷ, ἐπεί κε πρῶτα λίπῃ λεύκ' ὀστέα θυμός, <rtc lang="grc" translate="no">ψυχὴ δ' ἠύτ' ὄνειρος ἀποπταμένη πεπότηται. <rtc lang="grc" translate="no">ἀλλὰ φόωσδε τάχιστα λιλαίεο: ταῦτα δὲ πάντα <rtc lang="grc" translate="no">ἴσθ', ἵνα καὶ μετόπισθε τεῇ εἴπῃσθα γυναικί.'</rtc></rtc></rtc></rtc></rtc></rtc></rtc></rtc></rtc></rtc></ruby></ol><nav><a href="#!/odyssey/" rel="contents">Table of Contents</a> <a href="#!/odyssey/book10/" rel="next">Previous</a> <a href="#!/odyssey/book12/" rel="next">Next</a></nav></section><small>Translated by <u>Samuel Butler</u>, <span itemprop="copyrightYear">1900</span>.<br/>Original Greek and English translation are in public domain.</small></article>