<h2>Book 13</h2><ruby><rtc lang="grc" translate="no">ὣς ἔφαθ', οἱ δ' ἄρα πάντες ἀκὴν ἐγένοντο σιωπῇ,<br/>κηληθμῷ δ' ἔσχοντο κατὰ μέγαρα σκιόεντα.<br/>τὸν δ' αὖτ' Ἀλκίνοος ἀπαμείβετο φώνησέν τε:</rtc></ruby> <ruby><rtc lang="grc" translate="no">"ὦ Ὀδυσεῦ, ἐπεὶ ἵκευ ἐμὸν ποτὶ χαλκοβατὲς δῶ,<br/>ὑψερεφές, τῷ σ' οὔ τι παλιμπλαγχθέντα γ' ὀί̈ω<br/>ἂψ ἀπονοστήσειν, εἰ καὶ μάλα πολλὰ πέπονθας.<br/>ὑμέων δ' ἀνδρὶ ἑκάστῳ ἐφιέμενος τάδε εἴρω,<br/>ὅσσοι ἐνὶ μεγάροισι γερούσιον αἴθοπα οἶνον<br/>αἰεὶ πίνετ' ἐμοῖσιν, ἀκουάζεσθε δ' ἀοιδοῦ.<br/>εἵματα μὲν δὴ ξείνῳ ἐϋξέστῃ ἐνὶ χηλῷ<br/>κεῖται καὶ χρυσὸς πολυδαίδαλος ἄλλα τε πάντα<br/>δῶρ', ὅσα Φαιήκων βουληφόροι ἐνθάδ' ἔνεικαν:<br/>ἀλλ' ἄγε οἱ δῶμεν τρίποδα μέγαν ἠδὲ λέβητα<br/>ἀνδρακάς: ἡμεῖς δ' αὖτε ἀγειρόμενοι κατὰ δῆμον<br/>τισόμεθ': ἀργαλέον γὰρ ἕνα προικὸς χαρίσασθαι."</rtc></ruby> <ruby><rtc lang="grc" translate="no">ὣς ἔφατ' Ἀλκίνοος, τοῖσιν δ' ἐπιὴνδανε μῦθος.<br/>οἱ μὲν κακκείοντες ἔβαν οἶκόνδε ἕκαστος,<br/>ἦμος δ' ἠριγένεια φάνη ῥοδοδάκτυλος Ἠώς,<br/>νῆάδ' ἐπεσσεύοντο, φέρον δ' εὐήνορα χαλκόν.<br/>καὶ τὰ μὲν εὖ κατέθηχ' ἱερὸν μένος Ἀλκινόοιο,<br/>αὐτὸς ἰὼν διὰ νηὸς ὑπὸ ζυγά, μή τιν' ἑταίρων<br/>βλάπτοι ἐλαυνόντων, ὁπότε σπερχοίατ' ἐρετμοῖς.<br/>οἱ δ' εἰς Ἀλκινόοιο κίον καὶ δαῖτ' ἀλέγυνον.</rtc></ruby> <ruby><rtc lang="grc" translate="no">τοῖσι δὲ βοῦν ἱέρευσ' ἱερὸν μένος Ἀλκινόοιο<br/>Ζηνὶ κελαινεφέϊ Κρονίδῃ, ὃς πᾶσιν ἀνάσσει.<br/>μῆρα δὲ κήαντες δαίνυντ' ἐρικυδέα δαῖτα<br/>τερπόμενοι: μετὰ δέ σφιν ἐμέλπετο θεῖος ἀοιδός,<br/>Δημόδοκος, λαοῖσι τετιμένος. αὐτὰρ Ὀδυσσεὺς<br/>πολλὰ πρὸς ἠέλιον κεφαλὴν τρέπε παμφανόωντα,<br/>δῦναι ἐπειγόμενος: δὴ γὰρ μενέαινε νέεσθαι.<br/>ὡς δ' ὅτ' ἀνὴρ δόρποιο λιλαίεται, ᾧ τε πανῆμαρ<br/>νειὸν ἀν' ἕλκητον βόε οἴνοπε πηκτὸν ἄροτρον:<br/>ἀσπασίως δ' ἄρα τῷ κατέδυ φάος ἠελίοιο<br/>δόρπον ἐποίχεσθαι, βλάβεται δέ τε γούνατ' ἰόντι:<br/>ὣς Ὀδυσῆ' ἀσπαστὸν ἔδυ φάος ἠελίοιο.<br/>αἶψα δὲ Φαιήκεσσι φιληρέτμοισι μετηύδα,<br/>Ἀλκινόῳ δὲ μάλιστα πιφαυσκόμενος φάτο μῦθον:</rtc></ruby> <ruby><rtc lang="grc" translate="no">"Ἀλκίνοε κρεῖον, πάντων ἀριδείκετε λαῶν,<br/>πέμπετέ με σπείσαντες ἀπήμονα, χαίρετε δ' αὐτοί:<br/>ἤδη γὰρ τετέλεσται ἅ μοι φίλος ἤθελε θυμός,<br/>πομπὴ καὶ φίλα δῶρα, τά μοι θεοὶ Οὐρανίωνες<br/>ὄλβια ποιήσειαν: ἀμύμονα δ' οἴκοι ἄκοιτιν<br/>νοστήσας εὕροιμι σὺν ἀρτεμέεσσι φίλοισιν.<br/>ὑμεῖς δ' αὖθι μένοντες ἐϋφραίνοιτε γυναῖκας<br/>κουριδίας καὶ τέκνα: θεοὶ δ' ἀρετὴν ὀπάσειαν<br/>παντοίην, καὶ μή τι κακὸν μεταδήμιον εἴη."<br/>ὣς ἔφαθ', οἱ δ' ἄρα πάντες ἐπῄνεον ἠδ' ἐκέλευον<br/>πεμπέμεναι τὸν ξεῖνον, ἐπεὶ κατὰ μοῖραν ἔειπεν.<br/>καὶ τότε κήρυκα προσέφη μένος Ἀλκινόοιο:<br/>"Ποντόνοε, κρητῆρα κερασσάμενος μέθυ νεῖμον<br/>πᾶσιν ἀνὰ μέγαρον, ὄφρ' εὐξάμενοι Διὶ πατρὶ<br/>τὸν ξεῖνον πέμπωμεν ἑὴν ἐς πατρίδα γαῖαν."</rtc></ruby> <ruby><rtc lang="grc" translate="no">ὣς φάτο, Ποντόνοος δὲ μελίφρονα οἶνον ἐκίρνα,<br/>νώμησεν δ' ἄρα πᾶσιν ἐπισταδόν: οἱ δὲ θεοῖσιν<br/>ἔσπεισαν μακάρεσσι, τοὶ οὐρανὸν εὐρὺν ἔχουσιν,<br/>αὐτόθεν ἐξ ἑδρέων. ἀνὰ δ' ἵστατο δῖος Ὀδυσσεύς,<br/>Ἀρήτῃ δ' ἐν χειρὶ τίθει δέπας ἀμφικύπελλον,<br/>καί μιν φωνήσας ἔπεα πτερόεντα προσηύδα:</rtc></ruby> <ruby><rtc lang="grc" translate="no">"χαῖρέ μοι, ὦ βασίλεια, διαμπερές, εἰς ὅ κε γῆρας<br/>ἔλθῃ καὶ θάνατος, τά τ' ἐπ' ἀνθρώποισι πέλονται.<br/>αὐτὰρ ἐγὼ νέομαι: σὺ δὲ τέρπεο τῷδ' ἐνὶ οἴκῳ<br/>παισί τε καὶ λαοῖσι καὶ Ἀλκινόῳ βασιλῆϊ."</rtc></ruby> <ruby><rtc lang="grc" translate="no">ὣς εἰπὼν ὑπὲρ οὐδὸν ἐβήσετο δῖος Ὀδυσσεύς,<br/>τῷ δ' ἅμα κήρυκα προί̈ει μένος Ἀλκινόοιο,<br/>ἡγεῖσθαι ἐπὶ νῆα θοὴν καὶ θῖνα θαλάσσης:<br/>Ἀρήτη δ' ἄρα οἱ δμῳὰς ἅμ' ἔπεμπε γυναῖκας,<br/>τὴν μὲν φᾶρος ἔχουσαν ἐϋπλυνὲς ἠδὲ χιτῶνα,<br/>τὴν δ' ἑτέρην χηλὸν πυκινὴν ἅμ' ὄπασσε κομίζειν:<br/>ἡ δ' ἄλλη σῖτόν τ' ἔφερεν καὶ οἶνον ἐρυθρόν.</rtc></ruby> <ruby><rtc lang="grc" translate="no">αὐτὰρ ἐπεί ῥ' ἐπὶ νῆα κατήλυθον ἠδὲ θάλασσαν,<br/>αἶψα τά γ' ἐν νηὶ̈ γλαφυρῇ πομπῆες ἀγαυοὶ<br/>δεξάμενοι κατέθεντο, πόσιν καὶ βρῶσιν ἅπασαν:<br/>κὰδ δ' ἄρ' Ὀδυσσῆϊ στόρεσαν ῥῆγός τε λίνον τε<br/>νηὸς ἐπ' ἰκριόφιν γλαφυρῆς, ἵνα νήγρετον εὕδοι,<br/>πρυμνῆς: ἂν δὲ καὶ αὐτὸς ἐβήσετο καὶ κατέλεκτο<br/>σιγῇ: τοὶ δὲ καθῖζον ἐπὶ κληῖ̈σιν ἕκαστοι<br/>κόσμῳ, πεῖσμα δ' ἔλυσαν ἀπὸ τρητοῖο λίθοις.<br/>εὖθ' οἱ ἀνακλινθέντες ἀνερρίπτουν ἅλα πηδῷ,<br/>καὶ τῷ νήδυμος ὕπνος ἐπὶ βλεφάροισιν ἔπιπτε,<br/>νήγρετος, ἥδιστος, θανάτῳ ἄγχιστα ἐοικώς.<br/>ἡ δ', ὥς τ' ἐν πεδίῳ τετράοροι ἄρσενες ἵπποι,<br/>πάντες ἅμ' ὁρμηθέντες ὑπὸ πληγῇσιν ἱμάσθλης,<br/>ὑψόσ' ἀειρόμενοι ῥίμφα πρήσσουσι κέλευθον,<br/>ὣς ἄρα τῆς πρύμνη μὲν ἀείρετο, κῦμα δ' ὄπισθε<br/>πορφύρεον μέγα θῦε πολυφλοίσβοιο θαλάσσης.<br/>ἡ δὲ μάλ' ἀσφαλέως θέεν ἔμπεδον: οὐδέ κεν ἴρηξ<br/>κίρκος ὁμαρτήσειεν, ἐλαφρότατος πετεηνῶν.<br/>ὣς ἡ ῥίμφα θέουσα θαλάσσης κύματ' ἔταμνεν,<br/>ἄνδρα φέρουσα θεοῖς ἐναλίγκια μήδε' ἔχοντα:<br/>ὃς πρὶν μὲν μάλα πολλὰ πάθ' ἄλγεα ὃν κατὰ θυμὸν<br/>ἀνδρῶν τε πτολέμους ἀλεγεινά τε κύματα πείρων,<br/>δὴ τότε γ' ἀτρέμας εὗδε, λελασμένος ὅσσ' ἐπεπόνθει.<br/>εὖτ' ἀστὴρ ὑπερέσχε φαάντατος, ὅς τε μάλιστα<br/>ἔρχεται ἀγγέλλων φάος Ἠοῦς ἠριγενείης,<br/>τῆμος δὴ νήσῳ προσεπίλνατο ποντοπόρος νηῦς.</rtc></ruby> <ruby><rtc lang="grc" translate="no">Φόρκυνος δέ τίς ἐστι λιμήν, ἁλίοιο γέροντος,<br/>ἐν δήμῳ Ἰθάκης: δύο δὲ προβλῆτες ἐν αὐτῷ<br/>ἀκταὶ ἀπορρῶγες, λιμένος ποτιπεπτηυῖαι,<br/>αἵ τ' ἀνέμων σκεπόωσι δυσαήων μέγα κῦμα<br/>ἔκτοθεν: ἔντοσθεν δέ τ' ἄνευ δεσμοῖο μένουσι<br/>νῆες ἐύ̈σσελμοι, ὅτ' ἂν ὅρμου μέτρον ἵκωνται.<br/>αὐτὰρ ἐπὶ κρατὸς λιμένος τανύφυλλος ἐλαίη,<br/>ἀγχόθι δ' αὐτῆς ἄντρον ἐπήρατον ἠεροειδές,<br/>ἱρὸν νυμφάων αἱ νηϊάδες καλέονται.<br/>ἐν δὲ κρητῆρές τε καὶ ἀμφιφορῆες ἔασιν<br/>λάϊνοι: ἔνθα δ' ἔπειτα τιθαιβώσσουσι μέλισσαι.<br/>ἐν δ' ἱστοὶ λίθεοι περιμήκεες, ἔνθα τε νύμφαι<br/>φάρε' ὑφαίνουσιν ἁλιπόρφυρα, θαῦμα ἰδέσθαι:<br/>ἐν δ' ὕδατ' ἀενάοντα. δύω δέ τέ οἱ θύραι εἰσίν,<br/>αἱ μὲν πρὸς Βορέαο καταιβαταὶ ἀνθρώποισιν,<br/>αἱ δ' αὖ πρὸς Νότου εἰσὶ θεώτεραι: οὐδέ τι κείνῃ<br/>ἄνδρες ἐσέρχονται, ἀλλ' ἀθανάτων ὁδός ἐστιν.</rtc></ruby> <ruby><rtc lang="grc" translate="no">ἔνθ' οἵ γ' εἰσέλασαν, πρὶν εἰδότες: ἡ μὲν ἔπειτα<br/>ἠπείρῳ ἐπέκελσεν, ὅσον τ' ἐπὶ ἥμισυ πάσης,<br/>σπερχομένη: τοῖον γὰρ ἐπείγετο χέρσ' ἐρετάων:<br/>οἱ δ' ἐκ νηὸς βάντες ἐϋζύγου ἤπειρόνδε<br/>πρῶτον Ὀδυσσῆα γλαφυρῆς ἐκ νηὸς ἄειραν<br/>αὐτῷ σύν τε λίνῳ καὶ ῥήγεϊ σιγαλόεντι,<br/>κὰδ δ' ἄρ' ἐπὶ ψαμάθῳ ἔθεσαν δεδμημένον ὕπνῳ,<br/>ἐκ δὲ κτήματ' ἄειραν, ἅ οἱ Φαίηκες ἀγαυοὶ<br/>ὤπασαν οἴκαδ' ἰόντι διὰ μεγάθυμον Ἀθήνην.<br/>καὶ τὰ μὲν οὖν παρὰ πυθμέν' ἐλαίης ἀθρόα θῆκαν<br/>ἐκτὸς ὁδοῦ, μή πώς τις ὁδιτάων ἀνθρώπων,<br/>πρίν γ' Ὀδυσῆ' ἔγρεσθαι, ἐπελθὼν δηλήσαιτο:<br/>αὐτοὶ δ' αὖτ' οἶκόνδε πάλιν κίον. οὐδ' ἐνοσίχθων<br/>λήθετ' ἀπειλάων, τὰς ἀντιθέῳ Ὀδυσῆϊ<br/>πρῶτον ἐπηπείλησε, Διὸς δ' ἐξείρετο βουλήν:</rtc></ruby> <ruby><rtc lang="grc" translate="no">"Ζεῦ πάτερ, οὐκέτ' ἐγώ γε μετ' ἀθανάτοισι θεοῖσι<br/>τιμήεις ἔσομαι, ὅτε με βροτοὶ οὔ τι τίουσιν,<br/>Φαίηκες, τοί πέρ τοι ἐμῆς ἔξ εἰσι γενέθλης.<br/>καὶ γὰρ νῦν Ὀδυσῆ' ἐφάμην κακὰ πολλὰ παθόντα<br/>οἴκαδ' ἐλεύσεσθαι: νόστον δέ οἱ οὔ ποτ' ἀπηύρων<br/>πάγχυ, ἐπεὶ σὺ πρῶτον ὑπέσχεο καὶ κατένευσας.<br/>οἱ δ' εὕδοντ' ἐν νηὶ̈ θοῇ ἐπὶ πόντον ἄγοντες<br/>κάτθεσαν εἰν Ἰθάκῃ, ἔδοσαν δέ οἱ ἄσπετα δῶρα,<br/>χαλκόν τε χρυσόν τε ἅλις ἐσθῆτά θ' ὑφαντήν,<br/>πόλλ', ὅσ' ἂν οὐδέ ποτε Τροίης ἐξήρατ' Ὀδυσσεύς,<br/>εἴ περ ἀπήμων ἦλθε, λαχὼν ἀπὸ ληί̈δος αἶσαν."</rtc></ruby> <ruby><rtc lang="grc" translate="no">τὸν δ' ἀπαμειβόμενος προσέφη νεφεληγερέτα Ζεὺς:<br/>"ὢ πόποι, ἐννοσίγαι' εὐρυσθενές, οἷον ἔειπες.<br/>οὔ τί σ' ἀτιμάζουσι θεοί: χαλεπὸν δέ κεν εἴη<br/>πρεσβύτατον καὶ ἄριστον ἀτιμίῃσιν ἰάλλειν.<br/>ἀνδρῶν δ' εἴ πέρ τίς σε βίῃ καὶ κάρτεϊ εἴκων<br/>οὔ τι τίει. σοὶ δ' ἐστὶ καὶ ἐξοπίσω τίσις αἰεί.<br/>ἔρξον ὅπως ἐθέλεις καί τοι φίλον ἔπλετο θυμῷ."</rtc></ruby> <ruby><rtc lang="grc" translate="no">τὸν δ' ἠμείβετ' ἔπειτα Ποσειδάων ἐνοσίχθων:<br/>"αἶψά κ' ἐγὼν ἔρξαιμι, κελαινεφές, ὡς ἀγορεύεις:<br/>ἀλλὰ σὸν αἰεὶ θυμὸν ὀπίζομαι ἠδ' ἀλεείνω.<br/>νῦν αὖ Φαιήκων ἐθέλω περικαλλέα νῆα,<br/>ἐκ πομπῆς ἀνιοῦσαν, ἐν ἠεροειδέϊ πόντῳ<br/>ῥαῖσαι, ἵν' ἤδη σχῶνται, ἀπολλήξωσι δὲ πομπῆς<br/>ἀνθρώπων, μέγα δέ σφιν ὄρος πόλει ἀμφικαλύψαι."</rtc></ruby> <ruby><rtc lang="grc" translate="no">τὸν δ' ἀπαμειβόμενος προσέφη νεφεληγερέτα Ζεύς:<br/>"ὢ πέπον, ὡς μὲν ἐμῷ θυμῷ δοκεῖ εἶναι ἄριστα,<br/>ὁππότε κεν δὴ πάντες ἐλαυνομένην προί̈δωνται<br/>λαοὶ ἀπὸ πτόλιος, θεῖναι λίθον ἐγγύθι γαίης<br/>νηὶ̈ θοῇ ἴκελον, ἵνα θαυμάζωσιν ἅπαντες<br/>ἄνθρωποι, μέγα δέ σφιν ὄρος πόλει ἀμφικαλύψαι."</rtc></ruby> <ruby><rtc lang="grc" translate="no">αὐτὰρ ἐπεὶ τό γ' ἄκουσε Ποσειδάων ἐνοσίχθων,<br/>βῆ ῥ' ἴμεν ἐς Σχερίην, ὅθι Φαίηκες γεγάασιν.<br/>ἔνθ' ἔμεν': ἡ δὲ μάλα σχεδὸν ἤλυθε ποντοπόρος νηῦς<br/>ῥίμφα διωκομένη: τῆς δὲ σχεδὸν ἦλθ' ἐνοσίχθων,<br/>ὅς μιν λᾶαν ἔθηκε καὶ ἐρρίζωσεν ἔνερθε<br/>χειρὶ καταπρηνεῖ ἐλάσας: ὁ δὲ νόσφι βεβήκει.<br/>οἱ δὲ πρὸς ἀλλήλους ἔπεα πτερόεντ' ἀγόρευον<br/>Φαίηκες δολιχήρετμοι, ναυσίκλυτοι ἄνδρες.<br/>ὧδε δέ τις εἴπεσκεν ἰδὼν ἐς πλησίον ἄλλον:</rtc></ruby> <ruby><rtc lang="grc" translate="no">"ὤ μοι, τίς δὴ νῆα θοὴν ἐπέδησ' ἐνὶ πόντῳ<br/>οἴκαδ' ἐλαυνομένην; καὶ δὴ προὐφαίνετο πᾶσα."</rtc></ruby> <ruby><rtc lang="grc" translate="no">ὣς ἄρα τις εἴπεσκε: τὰ δ' οὐκ ἴσαν ὡς ἐτέτυκτο.<br/>τοῖσιν δ' Ἀλκίνοος ἀγορήσατο καὶ μετέειπεν:</rtc></ruby> <ruby><rtc lang="grc" translate="no">"ὢ πόποι, ἦ μάλα δή με παλαίφατα θέσφαθ' ἱκάνει<br/>πατρὸς ἐμοῦ, ὃς ἔφασκε Ποσειδάων' ἀγάσασθαι<br/>ἡμῖν, οὕνεκα πομποὶ ἀπήμονές εἰμεν ἁπάντων.<br/>φῆ ποτὲ Φαιήκων ἀνδρῶν περικαλλέα, νῆα,<br/>ἐκ πομπῆς ἀνιοῦσαν, ἐν ἠεροειδέϊ πόντῳ<br/>ῥαισέμεναι, μέγα δ' ἧμιν ὄρος πόλει ἀμφικαλύψειν.<br/>ὣς ἀγόρευ' ὁ γέρων: τὰ δὲ δὴ νῦν πάντα τελεῖται.<br/>ἀλλ' ἄγεθ', ὡς ἂν ἐγὼ εἴπω, πειθώμεθα πάντες:<br/>πομπῆς μὲν παύσασθε βροτῶν, ὅτε κέν τις ἵκηται<br/>ἡμέτερον προτὶ ἄστυ: Ποσειδάωνι δὲ ταύρους<br/>δώδεκα κεκριμένους ἱερεύσομεν, αἴ κ' ἐλεήσῃ,<br/>μηδ' ἡμῖν περίμηκες ὄρος πόλει ἀμφικαλύψῃ."<br/>ὣς ἔφαθ', οἱ δ' ἔδεισαν, ἑτοιμάσσαντο δὲ ταύρους.<br/>ὣς οἱ μέν ῥ' εὔχοντο Ποσειδάωνι ἄνακτι<br/>δήμου Φαιήκων ἡγήτορες ἠδὲ μέδοντες,<br/>ἑσταότες περὶ βωμόν. ὁ δ' ἔγρετο δῖος Ὀδυσσεὺς<br/>εὕδων ἐν γαίῃ πατρωί̈ῃ, οὐδέ μιν ἔγνω,<br/>ἤδη δὴν ἀπεών: περὶ γὰρ θεὸς ἠέρα χεῦε<br/>Παλλὰς Ἀθηναίη, κούρη Διός, ὄφρα μιν αὐτὸν<br/>ἄγνωστον τεύξειεν ἕκαστά τε μυθήσαιτο,<br/>μή μιν πρὶν ἄλοχος γνοίη ἀστοί τε φίλοι τε,<br/>πρὶν πᾶσαν μνηστῆρας ὑπερβασίην ἀποτῖσαι.<br/>τοὔνεκ' ἄρ' ἀλλοειδέα φαινέσκετο πάντα ἄνακτι,<br/>ἀτραπιτοί τε διηνεκέες λιμένες τε πάνορμοι<br/>πέτραι τ' ἠλίβατοι καὶ δένδρεα τηλεθόωντα.<br/>στῆ δ' ἄρ' ἀναί̈ξας καί ῥ' εἴσιδε πατρίδα γαῖαν:<br/>ᾤμωξέν τ' ἄρ ἔπειτα καὶ ὣ πεπλήγετο μηρὼ<br/>χερσὶ καταπρηνέσσ', ὀλοφυρόμενος δ' ἔπος ηὔδα:</rtc></ruby> <ruby><rtc lang="grc" translate="no">"ὤ μοι ἐγώ, τέων αὖτε βροτῶν ἐς γαῖαν ἱκάνω;<br/>ἦ ῥ' οἵ γ' ὑβρισταί τε καὶ ἄγριοι οὐδὲ δίκαιοι,<br/>ἦε φιλόξεινοι, καί σφιν νόος ἐστὶ θεουδής;<br/>πῇ δὴ χρήματα πολλὰ φέρω τάδε; πῇ τε καὶ αὐτὸς<br/>πλάζομαι; αἴθ' ὄφελον μεῖναι παρὰ Φαιήκεσσιν<br/>αὐτοῦ: ἐγὼ δέ κεν ἄλλον ὑπερμενέων βασιλήων<br/>ἐξικόμην, ὅς κέν μ' ἐφίλει καὶ ἔπεμπε νέεσθαι.<br/>νῦν δ' οὔτ' ἄρ πῃ θέσθαι ἐπίσταμαι, οὐδὲ μὲν αὐτοῦ<br/>καλλείψω, μή πώς μοι ἕλωρ ἄλλοισι γένηται.<br/>ὢ πόποι, οὐκ ἄρα πάντα νοήμονες οὐδὲ δίκαιοι<br/>ἦσαν Φαιήκων ἡγήτορες ἠδὲ μέδοντες,<br/>οἵ μ' εἰς ἄλλην γαῖαν ἀπήγαγον, ἦ τέ μ' ἔφαντο<br/>ἄξειν εἰς Ἰθάκην εὐδείελον, οὐδ' ἐτέλεσσαν.<br/>Ζεὺς σφέας τίσαιτο ἱκετήσιος, ὅς τε καὶ ἄλλους<br/>ἀνθρώπους ἐφορᾷ καὶ τίνυται ὅς τις ἁμάρτῃ.<br/>ἀλλ' ἄγε δὴ τὰ χρήματ' ἀριθμήσω καὶ ἴδωμαι,<br/>μή τί μοι οἴχωνται κοίλης ἐπὶ νηὸς ἄγοντες."<br/>"ὣς εἰπὼν τρίποδας περικαλλέας ἠδὲ λέβητας<br/>ἠρίθμει καὶ χρυσὸν ὑφαντά τε εἵματα καλά.<br/>τῶν μὲν ἄρ' ὀύ τι πόθει: ὁ δ' ὀδύρετο πατρίδα γαῖαν<br/>ἑρπύζων παρὰ θῖνα πολυφλοίσβοιο θαλάσσης,<br/>πόλλ' ὀλοφυρόμενος. σχεδόθεν δέ οἱ ἦλθεν Ἀθήνη,<br/>ἀνδρὶ δέμας εἰκυῖα νέῳ, ἐπιβώτορι μήλων,<br/>παναπάλῳ, οἷοί τε ἀνάκτων παῖδες ἔασι,<br/>δίπτυχον ἀμφ' ὤμοισιν ἔχουσ' εὐεργέα λώπην:<br/>ποσσὶ δ' ὑπὸ λιπαροῖσι πέδιλ' ἔχε, χερσὶ δ' ἄκοντα.<br/>τὴν δ' Ὀδυσεὺς γήθησεν ἰδὼν καὶ ἐναντίος ἦλθε,<br/>καί μιν φωνήσας ἔπεα πτερόεντα προσηύδα:</rtc></ruby> <ruby><rtc lang="grc" translate="no">"ὦ φίλ', ἐπεί σε πρῶτα κιχάνω τῷδ' ἐνὶ χώρῳ,<br/>χαῖρέ τε καὶ μή μοί τι κακῷ νόῳ ἀντιβολήσαις,<br/>ἀλλὰ σάω μὲν ταῦτα, σάω δ' ἐμέ: σοὶ γὰρ ἐγώ γε<br/>εὔχομαι ὥς τε θεῷ καί σευ φίλα γούναθ' ἱκάνω.<br/>καί μοι τοῦτ' ἀγόρευσον ἐτήτυμον, ὄφρ' ἐὺ̈ εἰδῶ:<br/>τίς γῆ, τίς δῆμος, τίνες ἀνέρες ἐγγεγάασιν;<br/>ἦ πού τις νήσων εὐδείελος, ἦέ τις ἀκτὴ<br/>κεῖθ' ἁλὶ κεκλιμένη ἐριβώλακος ἠπείροιο;"</rtc></ruby> <ruby><rtc lang="grc" translate="no">τὸν δ' αὖτε προσέειπε θεὰ γλαυκῶπις Ἀθήνη:<br/>"νήπιός εἰς, ὦ ξεῖν', ἢ τηλόθεν εἰλήλουθας,<br/>εἰ δὴ τήνδε τε γαῖαν ἀνείρεαι. οὐδέ τι λίην<br/>οὕτω νώνυμός ἐστιν: ἴσασι δέ μιν μάλα πολλοί,<br/>ἠμὲν ὅσοι ναίουσι πρὸς ἠῶ τ' ἠέλιόν τε,<br/>ἠδ' ὅσσοι μετόπισθε ποτὶ ζόφον ἠερόεντα.<br/>ἦ τοι μὲν τρηχεῖα καὶ οὐχ ἱππήλατός ἐστιν,<br/>οὐδὲ λίην λυπρή, ἀτὰρ οὐδ' εὐρεῖα τέτυκται.<br/>ἐν μὲν γάρ οἱ σῖτος ἀθέσφατος, ἐν δέ τε οἶνος<br/>γίγνεται: αἰεὶ δ' ὄμβρος ἔχει τεθαλυῖά τ' ἐέρση:<br/>αἰγίβοτος δ' ἀγαθὴ καὶ βούβοτος: ἔστι μὲν ὕλη<br/>παντοίη, ἐν δ' ἀρδμοὶ ἐπηετανοὶ παρέασι.<br/>τῷ τοι, ξεῖν', Ἰθάκης γε καὶ ἐς Τροίην ὄνομ' ἵκει,<br/>τήν περ τηλοῦ φασὶν Ἀχαιί̈δος ἔμμεναι αἴης."</rtc></ruby> <ruby><rtc lang="grc" translate="no">"ὣς φάτο, γήθησεν δὲ πολύτλας δῖος Ὀδυσσεύς,<br/>χαίρων ᾗ γαίῃ πατρωί̈ῃ, ὥς οἱ ἔειπε<br/>Παλλὰς Ἀθηναίη, κούρη Διὸς, αἰγιόχοιο:<br/>καί μιν φωνήσας ἔπεα πτερόεντα προσηύδα:<br/>οὐδ' ὅ γ' ἀληθέα εἶπε, πάλιν δ' ὅ γε λάζετο μῦθον,<br/>αἰεὶ ἐνὶ στήθεσσι νόον πολυκερδέα νωμῶν:</rtc></ruby> <ruby><rtc lang="grc" translate="no">"πυνθανόμην Ἰθάκης γε καὶ ἐν Κρήτῃ εὐρείῃ,<br/>τηλοῦ ὑπὲρ πόντου: νῦν δ' εἰλήλουθα καὶ αὐτὸς<br/>χρήμασι σὺν τοίσδεσσι: λιπὼν δ' ἔτι παισὶ τοσαῦτα<br/>φεύγω, ἐπεὶ φίλον υἷα κατέκτανον Ἰδομενῆος,<br/>Ὀρσίλοχον πόδας ὠκύν, ὃς ἐν Κρήτῃ εὐρείῃ<br/>ἀνέρας ἀλφηστὰς νίκα ταχέεσσι πόδεσσιν,<br/>οὕνεκά με στερέσαι τῆς ληί̈δος ἤθελε πάσης<br/>Τρωϊάδος, τῆς εἵνεκ' ἐγὼ πάθον ἄλγεα θυμῷ,<br/>ἀνδρῶν τε πτολέμους ἀλεγεινά τε κύματα πείρων,<br/>οὕνεκ' ἄρ' οὐχ ᾧ πατρὶ χαριζόμενος θεράπευον<br/>δήμῳ ἔνι Τρώων, ἀλλ' ἄλλων ἦρχον ἑταίρων.<br/>τὸν μὲν ἐγὼ κατιόντα βάλον χαλκήρεϊ δουρὶ<br/>ἀγρόθεν, ἐγγὺς ὁδοῖο λοχησάμενος σὺν ἑταίρῳ:<br/>νὺξ δὲ μάλα δνοφερὴ κάτεχ' οὐρανόν, οὐδέ τις ἡμέας<br/>ἀνθρώπων ἐνόησε, λάθον δέ ἑ θυμὸν ἀπούρας.<br/>αὐτὰρ ἐπεὶ δὴ τόν γε κατέκτανον ὀξέϊ χαλκῷ,<br/>αὐτίκ' ἐγὼν ἐπὶ νῆα κιὼν Φοίνικας ἀγαυοὺς<br/>ἐλλισάμην, καί σφιν μενοεικέα ληί̈δα δῶκα:<br/>τούς μ' ἐκέλευσα Πύλονδε καταστῆσαι καὶ ἐφέσσαι<br/>ἢ εἰς Ἤλιδα δῖαν, ὅθι κρατέουσιν Ἐπειοί.<br/>ἀλλ' ἦ τοι σφέας κεῖθεν ἀπώσατο ἲς ἀνέμοιο<br/>πόλλ' ἀεκαζομένους, οὐδ' ἤθελον ἐξαπατῆσαι.<br/>κεῖθεν δὲ πλαγχθέντες ἱκάνομεν ἐνθάδε νυκτός.<br/>σπουδῇ δ' ἐς λιμένα προερέσσαμεν, οὐδέ τις ἡμῖν<br/>δόρπου μνῆστις ἔην, μάλα περ χατέουσιν ἑλέσθαι,<br/>ἀλλ' αὔτως ἀποβάντες ἐκείμεθα νηὸς ἅπαντες.<br/>ἔνθ' ἐμὲ μὲν γλυκὺς ὕπνος ἐπήλυθε κεκμηῶτα,<br/>οἱ δὲ χρήματ' ἐμὰ γλαφυρῆς ἐκ νηὸς ἑλόντες<br/>κάτθεσαν, ἔνθα περ αὐτὸς ἐπὶ ψαμάθοισιν ἐκείμην.<br/>οἱ δ' ἐς Σιδονίην εὖ ναιομένην ἀναβάντες<br/>ᾤχοντ': αὐτὰρ ἐγὼ λιπόμην ἀκαχήμενος ἦτορ."</rtc></ruby> <ruby><rtc lang="grc" translate="no">ὣς φάτο, μείδησεν δὲ θεὰ γλαυκῶπις Ἀθήνη,<br/>χειρί τέ μιν κατέρεξε: δέμας δ' ἤϊκτο γυναικὶ<br/>καλῇ τε μεγάλῃ τε καὶ ἀγλαὰ ἔργα ἰδυίῃ:<br/>καί μιν φωνήσασ' ἔπεα πτερόεντα προσηύδα:</rtc></ruby> <ruby><rtc lang="grc" translate="no">"κερδαλέος κ' εἴη καὶ ἐπίκλοπος ὅς σε παρέλθοι<br/>ἐν πάντεσσι δόλοισι, καὶ εἰ θεὸς ἀντιάσειε.<br/>σχέτλιε, ποικιλομῆτα, δόλων ἆτ', οὐκ ἄρ' ἔμελλες,<br/>οὐδ' ἐν σῇ περ ἐὼν γαίῃ, λήξειν ἀπατάων<br/>μύθων τε κλοπίων, οἵ τοι πεδόθεν φίλοι εἰσίν.<br/>ἀλλ' ἄγε, μηκέτι ταῦτα λεγώμεθα, εἰδότες ἄμφω<br/>κέρδε', ἐπεὶ σὺ μέν ἐσσι βροτῶν ὄχ' ἄριστος ἁπάντων<br/>βουλῇ καὶ μύθοισιν, ἐγὼ δ' ἐν πᾶσι θεοῖσι<br/>μήτι τε κλέομαι καὶ κέρδεσιν: οὐδὲ σύ γ' ἔγνως<br/>Παλλάδ' Ἀθηναίην, κούρην Διός, ἥ τέ τοι αἰεὶ<br/>ἐν πάντεσσι πόνοισι παρίσταμαι ἠδὲ φυλάσσω,<br/>καὶ δέ σε Φαιήκεσσι φίλον πάντεσσιν ἔθηκα,<br/>νῦν αὖ δεῦρ' ἱκόμην, ἵνα τοι σὺν μῆτιν ὑφήνω<br/>χρήματά τε κρύψω, ὅσα τοι Φαίηκες ἀγαυοὶ<br/>ὤπασαν οἴκαδ' ἰόντι ἐμῇ βουλῇ τε νόῳ τε,<br/>εἴπω θ' ὅσσα τοι αἶσα δόμοις ἔνι ποιητοῖσι<br/>κήδε' ἀνασχέσθαι: σὺ δὲ τετλάμεναι καὶ ἀνάγκῃ,<br/>μηδέ τῳ ἐκφάσθαι μήτ' ἀνδρῶν μήτε γυναικῶν,<br/>πάντων, οὕνεκ' ἄρ' ἦλθες ἀλώμενος, ἀλλὰ σιωπῇ<br/>πάσχειν ἄλγεα πολλά, βίας ὑποδέγμενος ἀνδρῶν."</rtc></ruby> <ruby><rtc lang="grc" translate="no">τὴν δ' ἀπαμειβόμενος προσέφη πολύμητις Ὀδυσσεύς:<br/>"ἀργαλέον σε, θεά, γνῶναι βροτῷ ἀντιάσαντι,<br/>καὶ μάλ' ἐπισταμένῳ: σὲ γὰρ αὐτὴν παντὶ ἐί̈σκεις.<br/>τοῦτο δ' ἐγὼν εὖ οἶδ', ὅτι μοι πάρος ἠπίη ἦσθα,<br/>ἧος ἐνὶ Τροίῃ πολεμίζομεν υἷες Ἀχαιῶν.<br/>αὐτὰρ ἐπεὶ Πριάμοιο πόλιν διεπέρσαμεν αἰπήν,<br/>βῆμεν δ' ἐν νήεσσι, θεὸς δ' ἐκέδασσεν Ἀχαιούς,<br/>οὔ σέ γ' ἔπειτα ἴδον, κούρη Διός, οὐδ' ἐνόησα<br/>νηὸς ἐμῆς ἐπιβᾶσαν, ὅπως τί μοι ἄλγος ἀλάλκοις.<br/>ἀλλ' αἰεὶ φρεσὶν ᾗσιν ἔχων δεδαϊγμένον ἦτορ<br/>ἠλώμην, ἧός με θεοὶ κακότητος ἔλυσαν:<br/>πρίν γ' ὅτε Φαιήκων ἀνδρῶν ἐν πίονι δήμῳ<br/>θάρσυνάς τε ἔπεσσι καὶ ἐς πόλιν ἤγαγες αὐτή.<br/>νῦν δέ σε πρὸς πατρὸς γουνάζομαι--οὐ γὰρ ὀί̈ω<br/>ἥκειν εἰς Ἰθάκην εὐδείελον, ἀλλά τιν' ἄλλην<br/>γαῖαν ἀναστρέφομαι: σὲ δὲ κερτομέουσαν ὀί̈ω<br/>ταῦτ' ἀγορευέμεναι, ἵν' ἐμὰς φρένας ἠπεροπεύσῃς--<br/>εἰπέ μοι εἰ ἐτεόν γε φίλην ἐς πατρίδ' ἱκάνω."<br/>τὸν δ' ἠμείβετ' ἔπειτα θεὰ γλαυκῶπις Ἀθήνη:<br/>"αἰεί τοι τοιοῦτον ἐνὶ στήθεσσι νόημα:<br/>τῷ σε καὶ οὐ δύναμαι προλιπεῖν δύστηνον ἐόντα,<br/>οὕνεκ' ἐπητής ἐσσι καὶ ἀγχίνοος καὶ ἐχέφρων.<br/>ἀσπασίως γάρ κ' ἄλλος ἀνὴρ ἀλαλήμενος ἐλθὼν<br/>ἵετ' ἐνὶ μεγάροις ἰδέειν παῖδάς τ' ἄλοχόν τε:<br/>σοὶ δ' οὔ πω φίλον ἐστὶ δαήμεναι οὐδὲ πυθέσθαι,<br/>πρίν γ' ἔτι σῆς ἀλόχου πειρήσεαι, ἥ τέ τοι αὔτως<br/>ἧσται ἐνὶ μεγάροισιν, ὀϊζυραὶ δέ οἱ αἰεὶ<br/>φθίνουσιν νύκτες τε καὶ ἤματα δάκρυ χεούσῃ.<br/>αὐτὰρ ἐγὼ τὸ μὲν οὔ ποτ' ἀπίστεον, ἀλλ' ἐνὶ θυμῷ<br/>ᾔδε', ὃ νοστήσεις ὀλέσας ἄπο πάντας ἑταίρους:<br/>ἀλλά τοι οὐκ ἐθέλησα Ποσειδάωνι μάχεσθαι<br/>πατροκασιγνήτῳ, ὅς τοι κότον ἔνθετο θυμῷ,<br/>χωόμενος ὅτι οἱ υἱὸν φίλον ἐξαλάωσας.<br/>ἀλλ' ἄγε τοι δείξω Ἰθάκης ἕδος, ὄφρα πεποίθῃς.<br/>Φόρκυνος μὲν ὅδ' ἐστὶ λιμήν, ἁλίοιο γέροντος,<br/>ἥδε δ' ἐπὶ κρατὸς λιμένος τανύφυλλος ἐλαίη:<br/>ἀγχόθι δ' αὐτῆς ἄντρον ἐπήρατον ἠεροειδές,<br/>ἱρὸν νυμφάων, αἳ νηϊάδες καλέονται:<br/>τοῦτο δέ τοι σπέος ἐστὶ κατηρεφές, ἔνθα σὺ πολλὰς<br/>ἔρδεσκες νύμφῃσι τεληέσσας ἑκατόμβας:<br/>τοῦτο δὲ Νήριτόν ἐστιν ὄρος καταειμένον ὕλῃ."</rtc></ruby> <ruby><rtc lang="grc" translate="no">ὣς εἰποῦσα θεὰ σκέδασ' ἠέρα, εἴσατο δὲ χθών:<br/>γήθησέν τ' ἄρ' ἔπειτα πολύτλας δῖος Ὀδυσσεύς,<br/>χαίρων ᾗ γαίῃ, κύσε δὲ ζείδωρον ἄρουραν.<br/>αὐτίκα δὲ νύμφῃς ἠρήσατο, χεῖρας ἀνασχών:</rtc></ruby> <ruby><rtc lang="grc" translate="no">"νύμφαι νηϊάδες, κοῦραι Διός, οὔ ποτ' ἐγώ γε<br/>ὄψεσθ' ὔμμ' ἐφάμην: νῦν δ' εὐχωλῇς ἀγανῇσι<br/>χαίρετ': ἀτὰρ καὶ δῶρα διδώσομεν, ὡς τὸ πάρος περ,<br/>αἴ κεν ἐᾷ πρόφρων με Διὸς θυγάτηρ ἀγελείη<br/>αὐτόν τε ζώειν καί μοι φίλον υἱὸν ἀέξῃ."</rtc></ruby> <ruby><rtc lang="grc" translate="no">τὸν δ' αὖτε προσέειπε θεὰ γλαυκῶπις Ἀθήνη:<br/>"θάρσει, μή τοι ταῦτα μετὰ φρεσὶ σῇσι μελόντων.<br/>ἀλλὰ χρήματα μὲν μυχῷ ἄντρου θεσπεσίοιο<br/>θείμεν αὐτίκα νῦν, ἵνα περ τάδε τοι σόα μίμνῃ:<br/>αὐτοὶ δὲ φραζώμεθ' ὅπως ὄχ' ἄριστα γένηται."<br/>ὣς εἰποῦσα θεὰ δῦνε σπέος ἠεροειδές,<br/>μαιομένη κευθμῶνας ἀνὰ σπέος: αὐτὰρ Ὀδυσσεὺς<br/>ἆσσον πάντ' ἐφόρει, χρυσὸν καὶ ἀτειρέα χαλκὸν<br/>εἵματά τ' εὐποίητα, τά οἱ Φαίηκες ἔδωκαν.<br/>καὶ τὰ μὲν εὖ κατέθηκε, λίθον δ' ἐπέθηκε θύρῃσι<br/>Παλλὰς Ἀθηναίη, κούρη Διὸς αἰγιόχοιο.<br/>τὼ δὲ καθεζομένω ἱερῆς παρὰ πυθμέν' ἐλαίης<br/>φραζέσθην μνηστῆρσιν ὑπερφιάλοισιν ὄλεθρον.<br/>τοῖσι δὲ μύθων ἦρχε θεὰ γλαυκῶπις Ἀθήνη:</rtc></ruby> <ruby><rtc lang="grc" translate="no">"διογενὲς Λαερτιάδη, πολυμήχαν' Ὀδυσσεῦ,<br/>φράζευ ὅπως μνηστῆρσιν ἀναιδέσι χεῖρας ἐφήσεις,<br/>οἳ δή τοι τρίετες μέγαρον κάτα κοιρανέουσι,<br/>μνώμενοι ἀντιθέην ἄλοχον καὶ ἕδνα διδόντες:<br/>ἡ δὲ σὸν αἰεὶ νόστον ὀδυρομένη κατὰ θυμὸν<br/>πάντας μέν ῥ' ἔλπει καὶ ὑπίσχεται ἀνδρὶ ἑκάστῳ,<br/>ἀγγελίας προϊεῖσα, νόος δέ οἱ ἄλλα μενοινᾷ."</rtc></ruby> <ruby><rtc lang="grc" translate="no">τὴν δ' ἀπαμειβόμενος προσέφη πολύμητις Ὀδυσσεύς:<br/>"ὢ πόποι, ἦ μάλα δὴ Ἀγαμέμνονος Ἀτρεί̈δαο<br/>φθίσεσθαι κακὸν οἶτον ἐνὶ μεγάροισιν ἔμελλον,<br/>εἰ μή μοι σὺ ἕκαστα, θεά, κατὰ μοῖραν ἔειπες.<br/>ἀλλ' ἄγε μῆτιν ὕφηνον, ὅπως ἀποτίσομαι αὐτούς:<br/>πὰρ δέ μοι αὐτὴ στῆθι, μένος πολυθαρσὲς ἐνεῖσα,<br/>οἷον ὅτε Τροίης λύομεν λιπαρὰ κρήδεμνα.<br/>αἴ κέ μοι ὣς μεμαυῖα παρασταίης, γλαυκῶπι,<br/>καί κε τριηκοσίοισιν ἐγὼν ἄνδρεσσι μαχοίμην<br/>σὺν σοί, πότνα θεά, ὅτε μοι πρόφρασσ' ἐπαρήγοις."</rtc></ruby> <ruby><rtc lang="grc" translate="no">τὸν δ' ἠμείβετ' ἔπειτα θεὰ γλαυκῶπις Ἀθήνη:<br/>"καὶ λίην τοι ἐγώ γε παρέσσομαι, οὐδέ με λήσεις,<br/>ὁππότε κεν δὴ ταῦτα πενώμεθα: καί τιν' ὀί̈ω<br/>αἵματί τ' ἐγκεφάλῳ τε παλαξέμεν ἄσπετον οὖδας<br/>ἀνδρῶν μνηστήρων, οἵ τοι βίοτον κατέδουσιν.<br/>ἀλλ' ἄγε σ' ἄγνωστον τεύξω πάντεσσι βροτοῖσι:<br/>κάρψω μὲν χρόα καλὸν ἐνὶ γναμπτοῖσι μέλεσσι,<br/>ξανθὰς δ' ἐκ κεφαλῆς ὀλέσω τρίχας, ἀμφὶ δὲ λαῖφος<br/>ἕσσω ὅ κε στυγέῃσιν ἰδὼν ἄνθρωπον ἔχοντα,<br/>κνυζώσω δέ τοι ὄσσε πάρος περικαλλέ' ἐόντε,<br/>ὡς ἂν ἀεικέλιος πᾶσι μνηστῆρσι φανήῃς<br/>σῇ τ' ἀλόχῳ καὶ παιδί, τὸν ἐν μεγάροισιν ἔλειπες.<br/>αὐτὸς δὲ πρώτιστα συβώτην εἰσαφικέσθαι,<br/>ὅς τοι ὑῶν ἐπίουρος, ὁμῶς δέ τοι ἤπια οἶδε,<br/>παῖδά τε σὸν φιλέει καὶ ἐχέφρονα Πηνελόπειαν.<br/>δήεις τόν γε σύεσσι παρήμενον: αἱ δὲ νέμονται<br/>πὰρ Κόρακος πέτρῃ ἐπί τε κρήνῃ Ἀρεθούσῃ,<br/>ἔσθουσαι βάλανον μενοεικέα καὶ μέλαν ὕδωρ<br/>πίνουσαι, τά θ' ὕεσσι τρέφει τεθαλυῖαν ἀλοιφήν.<br/>ἔνθα μένειν καὶ πάντα παρήμενος ἐξερέεσθαι,<br/>ὄφρ' ἂν ἐγὼν ἔλθω Σπάρτην ἐς καλλιγύναικα<br/>Τηλέμαχον καλέουσα, τεὸν φίλον υἱόν, Ὀδυσσεῦ:<br/>ὅς τοι ἐς εὐρύχορον Λακεδαίμονα πὰρ Μενέλαον<br/>ᾤχετο πευσόμενος μετὰ σὸν κλέος, εἴ που ἔτ' εἴης."<br/>τὴν δ' ἀπαμειβόμενος προσέφη πολύμητις Ὀδυσσεύς:<br/>"τίπτε τ' ἄρ' οὔ οἱ ἔειπες, ἐνὶ φρεσὶ πάντα ἰδυῖα;<br/>ἦ ἵνα που καὶ κεῖνος ἀλώμενος ἄλγεα πάσχῃ<br/>πόντον ἐπ' ἀτρύγετον: βίοτον δέ οἱ ἄλλοι ἔδουσι;"<br/>τὸν δ' ἠμείβετ' ἔπειτα θεὰ γλαυκῶπις Ἀθήνη:<br/>"μὴ δή τοι κεῖνός γε λίην ἐνθύμιος ἔστω.<br/>αὐτή μιν πόμπευον, ἵνα κλέος ἐσθλὸν ἄροιτο<br/>κεῖσ' ἐλθών: ἀτὰρ οὔ τιν' ἔχει πόνον, ἀλλὰ ἕκηλος<br/>ἧσται ἐν Ἀτρεί̈δαο δόμοις, παρὰ δ' ἄσπετα κεῖται.<br/>ἦ μέν μιν λοχόωσι νέοι σὺν νηὶ̈ μελαίνῃ,<br/>ἱέμενοι κτεῖναι, πρὶν πατρίδα γαῖαν ἱκέσθαι:<br/>ἀλλὰ τά γ' οὐκ ὀί̈ω, πρὶν καί τινα γαῖα καθέξει<br/>ἀνδρῶν μνηστήρων, οἵ τοι βίοτον κατέδουσιν."</rtc></ruby> <ruby><rtc lang="grc" translate="no">ὣς ἄρα μιν φαμένη ῥάβδῳ ἐπεμάσσατ' Ἀθήνη.<br/>κάρψεν μὲν χρόα καλὸν ἐνὶ γναμπτοῖσι μέλεσσι,<br/>ξανθὰς δ' ἐκ κεφαλῆς ὄλεσε τρίχας, ἀμφὶ δὲ δέρμα<br/>πάντεσσιν μελέεσσι παλαιοῦ θῆκε γέροντος,<br/>κνύζωσεν δέ οἱ ὄσσε πάρος περικαλλέ' ἐόντε:<br/>ἀμφὶ δέ μιν ῥάκος ἄλλο κακὸν βάλεν ἠδὲ χιτῶνα,<br/>ῥωγαλέα ῥυπόωντα, κακῷ μεμορυγμένα καπνῷ:<br/>ἀμφὶ δέ μιν μέγα δέρμα ταχείης ἕσσ' ἐλάφοιο,<br/>ψιλόν: δῶκε δέ οἱ σκῆπτρον καὶ ἀεικέα πήρην,<br/>πυκνὰ ῥωγαλέην: ἐν δὲ στρόφος ἦεν ἀορτήρ.</rtc></ruby> <ruby><rtc lang="grc" translate="no">τώ γ' ὣς βουλεύσαντε διέτμαγεν. ἡ μὲν ἔπειτα<br/>ἐς Λακεδαίμονα δῖαν ἔβη μετὰ παῖδ' Ὀδυσῆος.</rtc></ruby>