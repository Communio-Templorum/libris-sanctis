<h2>Book 10</h2> <ruby><rtc lang="grc" translate="no">"Αἰολίην δ' ἐς νῆσον ἀφικόμεθ': ἔνθα δ' ἔναιεν<br/>Αἴολος Ἱπποτάδης, φίλος ἀθανάτοισι θεοῖσιν,<br/>πλωτῇ ἐνὶ νήσῳ: πᾶσαν δέ τέ μιν πέρι τεῖχος<br/>χάλκεον ἄρρηκτον, λισσὴ δ' ἀναδέδρομε πέτρη.<br/>τοῦ καὶ δώδεκα παῖδες ἐνὶ μεγάροις γεγάασιν,<br/>ἓξ μὲν θυγατέρες, ἓξ δ' υἱέες ἡβώοντες:<br/>ἔνθ' ὅ γε θυγατέρας πόρεν υἱάσιν εἶναι ἀκοίτις.<br/>οἱ δ' αἰεὶ παρὰ πατρὶ φίλῳ καὶ μητέρι κεδνῇ<br/>δαίνυνται, παρὰ δέ σφιν ὀνείατα μυρία κεῖται,<br/>κνισῆεν δέ τε δῶμα περιστεναχίζεται αὐλῇ<br/>ἤματα: νύκτας δ' αὖτε παρ' αἰδοίῃς ἀλόχοισιν<br/>εὕδουσ' ἔν τε τάπησι καὶ ἐν τρητοῖσι λέχεσσι.<br/>καὶ μὲν τῶν ἱκόμεσθα πόλιν καὶ δώματα καλά.<br/>μῆνα δὲ πάντα φίλει με καὶ ἐξερέεινεν ἕκαστα,<br/>Ἴλιον Ἀργείων τε νέας καὶ νόστον Ἀχαιῶν:<br/>καὶ μὲν ἐγὼ τῷ πάντα κατὰ μοῖραν κατέλεξα.<br/>ἀλλ' ὅτε δὴ καὶ ἐγὼν ὁδὸν ᾔτεον ἠδ' ἐκέλευον<br/>πεμπέμεν, οὐδέ τι κεῖνος ἀνήνατο, τεῦχε δὲ πομπήν.<br/>δῶκε δέ μ' ἐκδείρας ἀσκὸν βοὸς ἐννεώροιο,<br/>ἔνθα δὲ βυκτάων ἀνέμων κατέδησε κέλευθα:<br/>κεῖνον γὰρ ταμίην ἀνέμων ποίησε Κρονίων,<br/>ἠμὲν παυέμεναι ἠδ' ὀρνύμεν, ὅν κ' ἐθέλῃσι.<br/>νηὶ δ' ἐνὶ γλαφυρῇ κατέδει μέρμιθι φαεινῇ<br/>ἀργυρέῃ, ἵνα μή τι παραπνεύσῃ ὀλίγον περ:<br/>αὐτὰρ ἐμοὶ πνοιὴν Ζεφύρου προέηκεν ἀῆναι,<br/>ὄφρα φέροι νῆάς τε καὶ αὐτούς: οὐδ' ἄρ' ἔμελλεν<br/>ἐκτελέειν: αὐτῶν γὰρ ἀπωλόμεθ' ἀφραδίῃσιν.</rtc></ruby> <ruby><rtc lang="grc" translate="no">"ἐννῆμαρ μὲν ὁμῶς πλέομεν νύκτας τε καὶ ἦμαρ,<br/>τῇ δεκάτῃ δ' ἤδη ἀνεφαίνετο πατρὶς ἄρουρα,<br/>καὶ δὴ πυρπολέοντας ἐλεύσσομεν ἐγγὺς ἐόντες:<br/>ἔνθ' ἐμὲ μὲν γλυκὺς ὕπνος ἐπήλυθε κεκμηῶτα,<br/>αἰεὶ γὰρ πόδα νηὸς ἐνώμων, οὐδέ τῳ ἄλλῳ<br/>δῶχ' ἑτάρων, ἵνα θᾶσσον ἱκοίμεθα πατρίδα γαῖαν:<br/>οἱ δ' ἕταροι ἐπέεσσι πρὸς ἀλλήλους ἀγόρευον,<br/>καί μ' ἔφασαν χρυσόν τε καὶ ἄργυρον οἴκαδ' ἄγεσθαι<br/>δῶρα παρ' Αἰόλου μεγαλήτορος Ἱπποτάδαο.<br/>ὧδε δέ τις εἴπεσκεν ἰδὼν ἐς πλησίον ἄλλον:</rtc></ruby> <ruby><rtc lang="grc" translate="no">"'ὦ πόποι, ὡς ὅδε πᾶσι φίλος καὶ τίμιός ἐστιν<br/>ἀνθρώποις, ὅτεών τε πόλιν καὶ γαῖαν ἵκηται.<br/>πολλὰ μὲν ἐκ Τροίης ἄγεται κειμήλια καλὰ<br/>ληίδος, ἡμεῖς δ' αὖτε ὁμὴν ὁδὸν ἐκτελέσαντες<br/>οἴκαδε νισσόμεθα κενεὰς σὺν χεῖρας ἔχοντες:<br/>καὶ νῦν οἱ τάδ' ἔδωκε χαριζόμενος φιλότητι<br/>Αἴολος. ἀλλ' ἄγε θᾶσσον ἰδώμεθα ὅττι τάδ' ἐστίν,<br/>ὅσσος τις χρυσός τε καὶ ἄργυρος ἀσκῷ ἔνεστιν.'<br/>"ὣς ἔφασαν, βουλὴ δὲ κακὴ νίκησεν ἑταίρων:<br/>ἀσκὸν μὲν λῦσαν, ἄνεμοι δ' ἐκ πάντες ὄρουσαν.<br/>τοὺς δ' αἶψ' ἁρπάξασα φέρεν πόντονδε θύελλα<br/>κλαίοντας, γαίης ἄπο πατρίδος. αὐτὰρ ἐγώ γε<br/>ἐγρόμενος κατὰ θυμὸν ἀμύμονα μερμήριξα,<br/>ἠὲ πεσὼν ἐκ νηὸς ἀποφθίμην ἐνὶ πόντῳ,<br/>ἦ ἀκέων τλαίην καὶ ἔτι ζωοῖσι μετείην.<br/>ἀλλ' ἔτλην καὶ ἔμεινα, καλυψάμενος δ' ἐνὶ νηὶ<br/>κείμην. αἱ δ' ἐφέροντο κακῇ ἀνέμοιο θυέλλῃ<br/>αὖτις ἐπ' Αἰολίην νῆσον, στενάχοντο δ' ἑταῖροι.</rtc></ruby> <ruby><rtc lang="grc" translate="no">"ἔνθα δ' ἐπ' ἠπείρου βῆμεν καὶ ἀφυσσάμεθ' ὕδωρ,<br/>αἶψα δὲ δεῖπνον ἕλοντο θοῇς παρὰ νηυσὶν ἑταῖροι.<br/>αὐτὰρ ἐπεὶ σίτοιό τ' ἐπασσάμεθ' ἠδὲ ποτῆτος,<br/>δὴ τότ' ἐγὼ κήρυκά τ' ὀπασσάμενος καὶ ἑταῖρον<br/>βῆν εἰς Αἰόλου κλυτὰ δώματα: τὸν δ' ἐκίχανον<br/>δαινύμενον παρὰ ᾗ τ' ἀλόχῳ καὶ οἷσι τέκεσσιν.<br/>ἐλθόντες δ' ἐς δῶμα παρὰ σταθμοῖσιν ἐπ' οὐδοῦ<br/>ἑζόμεθ': οἱ δ' ἀνὰ θυμὸν ἐθάμβεον ἔκ τ' ἐρέοντο:</rtc></ruby> <ruby><rtc lang="grc" translate="no">"'πῶς ἦλθες, Ὀδυσεῦ; τίς τοι κακὸς ἔχραε δαίμων;<br/>ἦ μέν σ' ἐνδυκέως ἀπεπέμπομεν, ὄφρ' ἀφίκοιο<br/>πατρίδα σὴν καὶ δῶμα καὶ εἴ πού τοι φίλον ἐστίν.'</rtc></ruby> <ruby><rtc lang="grc" translate="no">"ὣς φάσαν, αὐτὰρ ἐγὼ μετεφώνεον ἀχνύμενος κῆρ:<br/>"ἄασάν μ' ἕταροί τε κακοὶ πρὸς τοῖσί τε ὕπνος<br/>σχέτλιος. ἀλλ' ἀκέσασθε, φίλοι: δύναμις γὰρ ἐν ὑμῖν.'</rtc></ruby> <ruby><rtc lang="grc" translate="no">"ὣς ἐφάμην μαλακοῖσι καθαπτόμενος ἐπέεσσιν,<br/>οἱ δ' ἄνεῳ ἐγένοντο: πατὴρ δ' ἠμείβετο μύθῳ:</rtc></ruby> <ruby><rtc lang="grc" translate="no">"'ἔρρ' ἐκ νήσου θᾶσσον, ἐλέγχιστε ζωόντων:<br/>οὐ γάρ μοι θέμις ἐστὶ κομιζέμεν οὐδ' ἀποπέμπειν<br/>ἄνδρα τόν, ὅς κε θεοῖσιν ἀπέχθηται μακάρεσσιν:<br/>ἔρρε, ἐπεὶ ἄρα θεοῖσιν ἀπεχθόμενος τόδ' ἱκάνεις.'</rtc></ruby> <ruby><rtc lang="grc" translate="no">"ὣς εἰπὼν ἀπέπεμπε δόμων βαρέα στενάχοντα.<br/>ἔνθεν δὲ προτέρω πλέομεν ἀκαχήμενοι ἦτορ.<br/>τείρετο δ' ἀνδρῶν θυμὸς ὑπ' εἰρεσίης ἀλεγεινῆς<br/>ἡμετέρῃ ματίῃ, ἐπεὶ οὐκέτι φαίνετο πομπή.<br/>ἑξῆμαρ μὲν ὁμῶς πλέομεν νύκτας τε καὶ ἦμαρ,<br/>ἑβδομάτῃ δ' ἱκόμεσθα Λάμου αἰπὺ πτολίεθρον,<br/>Τηλέπυλον Λαιστρυγονίην, ὅθι ποιμένα ποιμὴν<br/>ἠπύει εἰσελάων, ὁ δέ τ' ἐξελάων ὑπακούει.<br/>ἔνθα κ' ἄυπνος ἀνὴρ δοιοὺς ἐξήρατο μισθούς,<br/>τὸν μὲν βουκολέων, τὸν δ' ἄργυφα μῆλα νομεύων:<br/>ἐγγὺς γὰρ νυκτός τε καὶ ἤματός εἰσι κέλευθοι.<br/>ἔνθ' ἐπεὶ ἐς λιμένα κλυτὸν ἤλθομεν, ὃν πέρι πέτρη<br/>ἠλίβατος τετύχηκε διαμπερὲς ἀμφοτέρωθεν,<br/>ἀκταὶ δὲ προβλῆτες ἐναντίαι ἀλλήλῃσιν<br/>ἐν στόματι προύχουσιν, ἀραιὴ δ' εἴσοδός ἐστιν,<br/>ἔνθ' οἵ γ' εἴσω πάντες ἔχον νέας ἀμφιελίσσας.<br/>αἱ μὲν ἄρ' ἔντοσθεν λιμένος κοίλοιο δέδεντο<br/>πλησίαι: οὐ μὲν γάρ ποτ' ἀέξετο κῦμά γ' ἐν αὐτῷ,<br/>οὔτε μέγ' οὔτ' ὀλίγον, λευκὴ δ' ἦν ἀμφὶ γαλήνη:<br/>αὐτὰρ ἐγὼν οἶος σχέθον ἔξω νῆα μέλαιναν,<br/>αὐτοῦ ἐπ' ἐσχατιῇ, πέτρης ἐκ πείσματα δήσας:<br/>ἔστην δὲ σκοπιὴν ἐς παιπαλόεσσαν ἀνελθών.<br/>ἔνθα μὲν οὔτε βοῶν οὔτ' ἀνδρῶν φαίνετο ἔργα,<br/>καπνὸν δ' οἶον ὁρῶμεν ἀπὸ χθονὸς ἀίσσοντα.<br/>δὴ τότ' ἐγὼν ἑτάρους προί̈ειν πεύθεσθαι ἰόντας,<br/>οἵ τινες ἀνέρες εἶεν ἐπὶ χθονὶ σῖτον ἔδοντες,<br/>ἄνδρε δύω κρίνας, τρίτατον κήρυχ' ἅμ' ὀπάσσας.<br/>οἱ δ' ἴσαν ἐκβάντες λείην ὁδόν, ᾗ περ ἄμαξαι<br/>ἄστυδ' ἀφ' ὑψηλῶν ὀρέων καταγίνεον ὕλην,<br/>κούρῃ δὲ ξύμβληντο πρὸ ἄστεος ὑδρευούσῃ,<br/>θυγατέρ' ἰφθίμῃ Λαιστρυγόνος Ἀντιφάταο.<br/>ἡ μὲν ἄρ' ἐς κρήνην κατεβήσετο καλλιρέεθρον<br/>Ἀρτακίην: ἔνθεν γὰρ ὕδωρ προτὶ ἄστυ φέρεσκον:<br/>οἱ δὲ παριστάμενοι προσεφώνεον ἔκ τ' ἐρέοντο<br/>ὅς τις τῶνδ' εἴη βασιλεὺς καὶ οἷσιν ἀνάσσοι:<br/>ἡ δὲ μάλ' αὐτίκα πατρὸς ἐπέφραδεν ὑψερεφὲς δῶ.<br/>οἱ δ' ἐπεὶ εἰσῆλθον κλυτὰ δώματα, τὴν δὲ γυναῖκα<br/>εὗρον, ὅσην τ' ὄρεος κορυφήν, κατὰ δ' ἔστυγον αὐτήν.<br/>ἡ δ' αἶψ' ἐξ ἀγορῆς ἐκάλει κλυτὸν Ἀντιφατῆα,<br/>ὃν πόσιν, ὃς δὴ τοῖσιν ἐμήσατο λυγρὸν ὄλεθρον.<br/>αὐτίχ' ἕνα μάρψας ἑτάρων ὡπλίσσατο δεῖπνον:<br/>τὼ δὲ δύ' ἀίξαντε φυγῇ ἐπὶ νῆας ἱκέσθην.<br/>αὐτὰρ ὁ τεῦχε βοὴν διὰ ἄστεος: οἱ δ' ἀίοντες<br/>φοίτων ἴφθιμοι Λαιστρυγόνες ἄλλοθεν ἄλλος,<br/>μυρίοι, οὐκ ἄνδρεσσιν ἐοικότες, ἀλλὰ Γίγασιν.<br/>οἵ ῥ' ἀπὸ πετράων ἀνδραχθέσι χερμαδίοισιν<br/>βάλλον: ἄφαρ δὲ κακὸς κόναβος κατὰ νῆας ὀρώρει<br/>ἀνδρῶν τ' ὀλλυμένων νηῶν θ' ἅμα ἀγνυμενάων:<br/>ἰχθῦς δ' ὣς πείροντες ἀτερπέα δαῖτα φέροντο.<br/>ὄφρ' οἱ τοὺς ὄλεκον λιμένος πολυβενθέος ἐντός,<br/>τόφρα δ' ἐγὼ ξίφος ὀξὺ ἐρυσσάμενος παρὰ μηροῦ<br/>τῷ ἀπὸ πείσματ' ἔκοψα νεὸς κυανοπρῴροιο.<br/>αἶψα δ' ἐμοῖς ἑτάροισιν ἐποτρύνας ἐκέλευσα<br/>ἐμβαλέειν κώπῃς, ἵν' ὑπὲκ κακότητα φύγοιμεν:<br/>οἱ δ' ἅλα πάντες ἀνέρριψαν, δείσαντες ὄλεθρον.<br/>ἀσπασίως δ' ἐς πόντον ἐπηρεφέας φύγε πέτρας<br/>νηῦς ἐμή: αὐτὰρ αἱ ἄλλαι ἀολλέες αὐτόθ' ὄλοντο.<br/>"ἔνθεν δὲ προτέρω πλέομεν ἀκαχήμενοι ἦτορ,<br/>ἄσμενοι ἐκ θανάτοιο, φίλους ὀλέσαντες ἑταίρους.<br/>Αἰαίην δ' ἐς νῆσον ἀφικόμεθ': ἔνθα δ' ἔναιε<br/>Κίρκη ἐυπλόκαμος, δεινὴ θεὸς αὐδήεσσα,<br/>αὐτοκασιγνήτη ὀλοόφρονος Αἰήταο:<br/>ἄμφω δ' ἐκγεγάτην φαεσιμβρότου Ἠελίοιο<br/>μητρός τ' ἐκ Πέρσης, τὴν Ὠκεανὸς τέκε παῖδα.<br/>ἔνθα δ' ἐπ' ἀκτῆς νηὶ κατηγαγόμεσθα σιωπῇ<br/>ναύλοχον ἐς λιμένα, καί τις θεὸς ἡγεμόνευεν.<br/>ἔνθα τότ' ἐκβάντες δύο τ' ἤματα καὶ δύο νύκτας<br/>κείμεθ' ὁμοῦ καμάτῳ τε καὶ ἄλγεσι θυμὸν ἔδοντες.<br/>ἀλλ' ὅτε δὴ τρίτον ἦμαρ ἐυπλόκαμος τέλεσ' Ἠώς,<br/>καὶ τότ' ἐγὼν ἐμὸν ἔγχος ἑλὼν καὶ φάσγανον ὀξὺ<br/>καρπαλίμως παρὰ νηὸς ἀνήιον ἐς περιωπήν,<br/>εἴ πως ἔργα ἴδοιμι βροτῶν ἐνοπήν τε πυθοίμην.<br/>ἔστην δὲ σκοπιὴν ἐς παιπαλόεσσαν ἀνελθών,<br/>καί μοι ἐείσατο καπνὸς ἀπὸ χθονὸς εὐρυοδείης,<br/>Κίρκης ἐν μεγάροισι, διὰ δρυμὰ πυκνὰ καὶ ὕλην.<br/>μερμήριξα δ' ἔπειτα κατὰ φρένα καὶ κατὰ θυμὸν<br/>ἐλθεῖν ἠδὲ πυθέσθαι, ἐπεὶ ἴδον αἴθοπα καπνόν.<br/>ὧδε δέ μοι φρονέοντι δοάσσατο κέρδιον εἶναι,<br/>πρῶτ' ἐλθόντ' ἐπὶ νῆα θοὴν καὶ θῖνα θαλάσσης<br/>δεῖπνον ἑταίροισιν δόμεναι προέμεν τε πυθέσθαι.<br/>ἀλλ' ὅτε δὴ σχεδὸν ἦα κιὼν νεὸς ἀμφιελίσσης,<br/>καὶ τότε τίς με θεῶν ὀλοφύρατο μοῦνον ἐόντα,<br/>ὅς ῥά μοι ὑψίκερων ἔλαφον μέγαν εἰς ὁδὸν αὐτὴν<br/>ἧκεν. ὁ μὲν ποταμόνδε κατήιεν ἐκ νομοῦ ὕλης<br/>πιόμενος: δὴ γάρ μιν ἔχεν μένος ἠελίοιο.<br/>τὸν δ' ἐγὼ ἐκβαίνοντα κατ' ἄκνηστιν μέσα νῶτα<br/>πλῆξα: τὸ δ' ἀντικρὺ δόρυ χάλκεον ἐξεπέρησε,<br/>κὰδ δ' ἔπεσ' ἐν κονίῃσι μακών, ἀπὸ δ' ἔπτατο θυμός.<br/>τῷ δ' ἐγὼ ἐμβαίνων δόρυ χάλκεον ἐξ ὠτειλῆς<br/>εἰρυσάμην: τὸ μὲν αὖθι κατακλίνας ἐπὶ γαίῃ<br/>εἴασ': αὐτὰρ ἐγὼ σπασάμην ῥῶπάς τε λύγους τε,<br/>πεῖσμα δ', ὅσον τ' ὄργυιαν, ἐυστρεφὲς ἀμφοτέρωθεν<br/>πλεξάμενος συνέδησα πόδας δεινοῖο πελώρου,<br/>βῆν δὲ καταλοφάδεια φέρων ἐπὶ νῆα μέλαιναν<br/>ἔγχει ἐρειδόμενος, ἐπεὶ οὔ πως ἦεν ἐπ' ὤμου<br/>χειρὶ φέρειν ἑτέρῃ: μάλα γὰρ μέγα θηρίον ἦεν.<br/>κὰδ' δ' ἔβαλον προπάροιθε νεός, ἀνέγειρα δ' ἑταίρους<br/>μειλιχίοις ἐπέεσσι παρασταδὸν ἄνδρα ἕκαστον:</rtc></ruby> <ruby><rtc lang="grc" translate="no">"ὦ φίλοι, οὐ γάρ πω καταδυσόμεθ' ἀχνύμενοί περ<br/>εἰς Ἀίδαο δόμους, πρὶν μόρσιμον ἦμαρ ἐπέλθῃ:<br/>ἀλλ' ἄγετ', ὄφρ' ἐν νηὶ θοῇ βρῶσίς τε πόσις τε,<br/>μνησόμεθα βρώμης, μηδὲ τρυχώμεθα λιμῷ.'<br/>"ὣς ἐφάμην, οἱ δ' ὦκα ἐμοῖς ἐπέεσσι πίθοντο,<br/>ἐκ δὲ καλυψάμενοι παρὰ θῖν' ἁλὸς ἀτρυγέτοιο<br/>θηήσαντ' ἔλαφον: μάλα γὰρ μέγα θηρίον ἦεν.<br/>αὐτὰρ ἐπεὶ τάρπησαν ὁρώμενοι ὀφθαλμοῖσιν,<br/>χεῖρας νιψάμενοι τεύχοντ' ἐρικυδέα δαῖτα.<br/>ὣς τότε μὲν πρόπαν ἦμαρ ἐς ἠέλιον καταδύντα<br/>ἥμεθα δαινύμενοι κρέα τ' ἄσπετα καὶ μέθυ ἡδύ:<br/>ἦμος δ' ἠέλιος κατέδυ καὶ ἐπὶ κνέφας ἦλθε,<br/>δὴ τότε κοιμήθημεν ἐπὶ ῥηγμῖνι θαλάσσης.<br/>ἦμος δ' ἠριγένεια φάνη ῥοδοδάκτυλος Ἠώς,<br/>καὶ τότ' ἐγὼν ἀγορὴν θέμενος μετὰ πᾶσιν ἔειπον:</rtc></ruby> <ruby><rtc lang="grc" translate="no">"'κέκλυτέ μευ μύθων, κακά περ πάσχοντες ἑταῖροι:<br/>ὦ φίλοι, οὐ γάρ τ' ἴδμεν, ὅπῃ ζόφος οὐδ' ὅπῃ ἠώς,<br/>οὐδ' ὅπῃ ἠέλιος φαεσίμβροτος εἶσ' ὑπὸ γαῖαν,<br/>οὐδ' ὅπῃ ἀννεῖται: ἀλλὰ φραζώμεθα θᾶσσον<br/>εἴ τις ἔτ' ἔσται μῆτις. ἐγὼ δ' οὔκ οἴομαι εἶναι.<br/>εἶδον γὰρ σκοπιὴν ἐς παιπαλόεσσαν ἀνελθὼν<br/>νῆσον, τὴν πέρι πόντος ἀπείριτος ἐστεφάνωται:<br/>αὐτὴ δὲ χθαμαλὴ κεῖται: καπνὸν δ' ἐνὶ μέσσῃ<br/>ἔδρακον ὀφθαλμοῖσι διὰ δρυμὰ πυκνὰ καὶ ὕλην.'</rtc></ruby> <ruby><rtc lang="grc" translate="no">"ὣς ἐφάμην, τοῖσιν δὲ κατεκλάσθη φίλον ἦτορ<br/>μνησαμένοις ἔργων Λαιστρυγόνος Ἀντιφάταο<br/>Κύκλωπός τε βίης μεγαλήτορος, ἀνδροφάγοιο.<br/>κλαῖον δὲ λιγέως θαλερὸν κατὰ δάκρυ χέοντες:<br/>ἀλλ' οὐ γάρ τις πρῆξις ἐγίγνετο μυρομένοισιν.</rtc></ruby> <ruby><rtc lang="grc" translate="no">"αὐτὰρ ἐγὼ δίχα πάντας ἐυκνήμιδας ἑταίρους<br/>ἠρίθμεον, ἀρχὸν δὲ μετ' ἀμφοτέροισιν ὄπασσα:<br/>τῶν μὲν ἐγὼν ἦρχον, τῶν δ' Εὐρύλοχος θεοειδής.<br/>κλήρους δ' ἐν κυνέῃ χαλκήρεϊ πάλλομεν ὦκα:<br/>ἐκ δ' ἔθορε κλῆρος μεγαλήτορος Εὐρυλόχοιο.<br/>βῆ δ' ἰέναι, ἅμα τῷ γε δύω καὶ εἴκοσ' ἑταῖροι<br/>κλαίοντες: κατὰ δ' ἄμμε λίπον γοόωντας ὄπισθεν.<br/>εὗρον δ' ἐν βήσσῃσι τετυγμένα δώματα Κίρκης<br/>ξεστοῖσιν λάεσσι, περισκέπτῳ ἐνὶ χώρῳ:<br/>ἀμφὶ δέ μιν λύκοι ἦσαν ὀρέστεροι ἠδὲ λέοντες,<br/>τοὺς αὐτὴ κατέθελξεν, ἐπεὶ κακὰ φάρμακ' ἔδωκεν.<br/>οὐδ' οἵ γ' ὡρμήθησαν ἐπ' ἀνδράσιν, ἀλλ' ἄρα τοί γε<br/>οὐρῇσιν μακρῇσι περισσαίνοντες ἀνέσταν.<br/>ὡς δ' ὅτ' ἂν ἀμφὶ ἄνακτα κύνες δαίτηθεν ἰόντα<br/>σαίνωσ', αἰεὶ γάρ τε φέρει μειλίγματα θυμοῦ,<br/>ὣς τοὺς ἀμφὶ λύκοι κρατερώνυχες ἠδὲ λέοντες<br/>σαῖνον: τοὶ δ' ἔδεισαν, ἐπεὶ ἴδον αἰνὰ πέλωρα.<br/>ἔσταν δ' ἐν προθύροισι θεᾶς καλλιπλοκάμοιο,<br/>Κίρκης δ' ἔνδον ἄκουον ἀειδούσης ὀπὶ καλῇ,<br/>ἱστὸν ἐποιχομένης μέγαν ἄμβροτον, οἷα θεάων<br/>λεπτά τε καὶ χαρίεντα καὶ ἀγλαὰ ἔργα πέλονται.<br/>τοῖσι δὲ μύθων ἦρχε Πολίτης ὄρχαμος ἀνδρῶν,<br/>ὅς μοι κήδιστος ἑτάρων ἦν κεδνότατός τε:</rtc></ruby> <ruby><rtc lang="grc" translate="no">"ὦ φίλοι, ἔνδον γάρ τις ἐποιχομένη μέγαν ἱστὸν<br/>καλὸν ἀοιδιάει, δάπεδον δ' ἅπαν ἀμφιμέμυκεν,<br/>ἢ θεὸς ἠὲ γυνή: ἀλλὰ φθεγγώμεθα θᾶσσον.'</rtc></ruby> <ruby><rtc lang="grc" translate="no">"ὣς ἄρ' ἐφώνησεν, τοὶ δὲ φθέγγοντο καλεῦντες.<br/>ἡ δ' αἶψ' ἐξελθοῦσα θύρας ὤιξε φαεινὰς<br/>καὶ κάλει: οἱ δ' ἅμα πάντες ἀιδρείῃσιν ἕποντο:<br/>Εὐρύλοχος δ' ὑπέμεινεν, ὀισάμενος δόλον εἶναι.<br/>εἷσεν δ' εἰσαγαγοῦσα κατὰ κλισμούς τε θρόνους τε,<br/>ἐν δέ σφιν τυρόν τε καὶ ἄλφιτα καὶ μέλι χλωρὸν<br/>οἴνῳ Πραμνείῳ ἐκύκα: ἀνέμισγε δὲ σίτῳ<br/>φάρμακα λύγρ', ἵνα πάγχυ λαθοίατο πατρίδος αἴης.<br/>αὐτὰρ ἐπεὶ δῶκέν τε καὶ ἔκπιον, αὐτίκ' ἔπειτα<br/>ῥάβδῳ πεπληγυῖα κατὰ συφεοῖσιν ἐέργνυ.<br/>οἱ δὲ συῶν μὲν ἔχον κεφαλὰς φωνήν τε τρίχας τε<br/>καὶ δέμας, αὐτὰρ νοῦς ἦν ἔμπεδος, ὡς τὸ πάρος περ.<br/>ὣς οἱ μὲν κλαίοντες ἐέρχατο, τοῖσι δὲ Κίρκη<br/>πάρ ῥ' ἄκυλον βάλανόν τε βάλεν καρπόν τε κρανείης<br/>ἔδμεναι, οἷα σύες χαμαιευνάδες αἰὲν ἔδουσιν.</rtc></ruby> <ruby><rtc lang="grc" translate="no">"Εὐρύλοχος δ' αἶψ' ἦλθε θοὴν ἐπὶ νῆα μέλαιναν<br/>ἀγγελίην ἑτάρων ἐρέων καὶ ἀδευκέα πότμον.<br/>οὐδέ τι ἐκφάσθαι δύνατο ἔπος ἱέμενός περ,<br/>κῆρ ἄχεϊ μεγάλῳ βεβολημένος: ἐν δέ οἱ ὄσσε<br/>δακρυόφιν πίμπλαντο, γόον δ' ὠίετο θυμός.<br/>ἀλλ' ὅτε δή μιν πάντες ἀγασσάμεθ' ἐξερέοντες,<br/>καὶ τότε τῶν ἄλλων ἑτάρων κατέλεξεν ὄλεθρον:</rtc></ruby> <ruby><rtc lang="grc" translate="no">"'ἤιομεν, ὡς ἐκέλευες, ἀνὰ δρυμά, φαίδιμ' Ὀδυσσεῦ:<br/>εὕρομεν ἐν βήσσῃσι τετυγμένα δώματα καλὰ<br/>ξεστοῖσιν λάεσσι, περισκέπτῳ ἐνὶ χώρῳ.<br/>ἔνθα δέ τις μέγαν ἱστὸν ἐποιχομένη λίγ' ἄειδεν,<br/>ἢ θεὸς ἠὲ γυνή: τοὶ δὲ φθέγγοντο καλεῦντες.<br/>ἡ δ' αἶψ' ἐξελθοῦσα θύρας ὤιξε φαεινὰς<br/>καὶ κάλει: οἱ δ' ἅμα πάντες ἀιδρείῃσιν ἕποντο:<br/>αὐτὰρ ἐγὼν ὑπέμεινα, ὀισάμενος δόλον εἶναι.<br/>οἱ δ' ἅμ' ἀιστώθησαν ἀολλέες, οὐδέ τις αὐτῶν<br/>ἐξεφάνη: δηρὸν δὲ καθήμενος ἐσκοπίαζον.'<br/>"ὣς ἔφατ', αὐτὰρ ἐγὼ περὶ μὲν ξίφος ἀργυρόηλον<br/>ὤμοιιν βαλόμην, μέγα χάλκεον, ἀμφὶ δὲ τόξα:<br/>τὸν δ' ἂψ ἠνώγεα αὐτὴν ὁδὸν ἡγήσασθαι.<br/>αὐτὰρ ὅ γ' ἀμφοτέρῃσι λαβὼν ἐλλίσσετο γούνων<br/>καί μ' ὀλοφυρόμενος ἔπεα πτερόεντα προσηύδα:</rtc></ruby> <ruby><rtc lang="grc" translate="no">"'μή μ' ἄγε κεῖσ' ἀέκοντα, διοτρεφές, ἀλλὰ λίπ' αὐτοῦ.<br/>οἶδα γάρ, ὡς οὔτ' αὐτὸς ἐλεύσεαι οὔτε τιν' ἄλλον<br/>ἄξεις σῶν ἑτάρων. ἀλλὰ ξὺν τοίσδεσι θᾶσσον<br/>φεύγωμεν: ἔτι γάρ κεν ἀλύξαιμεν κακὸν ἦμαρ.'</rtc></ruby> <ruby><rtc lang="grc" translate="no">"ὣς ἔφατ', αὐτὰρ ἐγώ μιν ἀμειβόμενος προσέειπον:<br/>Εὐρύλοχ', ἦ τοι μὲν σὺ μέν' αὐτοῦ τῷδ' ἐνὶ χώρῳ<br/>ἔσθων καὶ πίνων κοίλῃ παρὰ νηὶ μελαίνῃ:<br/>αὐτὰρ ἐγὼν εἶμι, κρατερὴ δέ μοι ἔπλετ' ἀνάγκη.'</rtc></ruby> <ruby><rtc lang="grc" translate="no">"ὣς εἰπὼν παρὰ νηὸς ἀνήιον ἠδὲ θαλάσσης.<br/>ἀλλ' ὅτε δὴ ἄρ' ἔμελλον ἰὼν ἱερὰς ἀνὰ βήσσας<br/>Κίρκης ἵξεσθαι πολυφαρμάκου ἐς μέγα δῶμα,<br/>ἔνθα μοι Ἑρμείας χρυσόρραπις ἀντεβόλησεν<br/>ἐρχομένῳ πρὸς δῶμα, νεηνίῃ ἀνδρὶ ἐοικώς,<br/>πρῶτον ὑπηνήτῃ, τοῦ περ χαριεστάτη ἥβη:<br/>ἔν τ' ἄρα μοι φῦ χειρί, ἔπος τ' ἔφατ' ἔκ τ' ὀνόμαζε:</rtc></ruby> <ruby><rtc lang="grc" translate="no">"'πῇ δὴ αὖτ', ὦ δύστηνε, δι' ἄκριας ἔρχεαι οἶος,<br/>χώρου ἄιδρις ἐών; ἕταροι δέ τοι οἵδ' ἐνὶ Κίρκης<br/>ἔρχαται ὥς τε σύες πυκινοὺς κευθμῶνας ἔχοντες.<br/>ἦ τοὺς λυσόμενος δεῦρ' ἔρχεαι; οὐδέ σέ φημι<br/>αὐτὸν νοστήσειν, μενέεις δὲ σύ γ', ἔνθα περ ἄλλοι.<br/>ἀλλ' ἄγε δή σε κακῶν ἐκλύσομαι ἠδὲ σαώσω.<br/>τῆ, τόδε φάρμακον ἐσθλὸν ἔχων ἐς δώματα Κίρκης<br/>ἔρχευ, ὅ κέν τοι κρατὸς ἀλάλκῃσιν κακὸν ἦμαρ.<br/>πάντα δέ τοι ἐρέω ὀλοφώια δήνεα Κίρκης.<br/>τεύξει τοι κυκεῶ, βαλέει δ' ἐν φάρμακα σίτῳ.<br/>ἀλλ' οὐδ' ὣς θέλξαι σε δυνήσεται: οὐ γὰρ ἐάσει<br/>φάρμακον ἐσθλόν, ὅ τοι δώσω, ἐρέω δὲ ἕκαστα.<br/>ὁππότε κεν Κίρκη σ' ἐλάσῃ περιμήκεϊ ῥάβδῳ,<br/>δὴ τότε σὺ ξίφος ὀξὺ ἐρυσσάμενος παρὰ μηροῦ<br/>Κίρκῃ ἐπαῖξαι, ὥς τε κτάμεναι μενεαίνων.<br/>ἡ δέ σ' ὑποδείσασα κελήσεται εὐνηθῆναι:<br/>ἔνθα σὺ μηκέτ' ἔπειτ' ἀπανήνασθαι θεοῦ εὐνήν,<br/>ὄφρα κέ τοι λύσῃ θ' ἑτάρους αὐτόν τε κομίσσῃ:<br/>ἀλλὰ κέλεσθαί μιν μακάρων μέγαν ὅρκον ὀμόσσαι,<br/>μή τί τοι αὐτῷ πῆμα κακὸν βουλευσέμεν ἄλλο,<br/>μή σ' ἀπογυμνωθέντα κακὸν καὶ ἀνήνορα θήῃ.'<br/>"ὣς ἄρα φωνήσας πόρε φάρμακον ἀργεϊφόντης<br/>ἐκ γαίης ἐρύσας, καί μοι φύσιν αὐτοῦ ἔδειξε.<br/>ῥίζῃ μὲν μέλαν ἔσκε, γάλακτι δὲ εἴκελον ἄνθος:<br/>μῶλυ δέ μιν καλέουσι θεοί: χαλεπὸν δέ τ' ὀρύσσειν<br/>ἀνδράσι γε θνητοῖσι, θεοὶ δέ τε πάντα δύνανται.<br/>Ἑρμείας μὲν ἔπειτ' ἀπέβη πρὸς μακρὸν Ὄλυμπον<br/>νῆσον ἀν' ὑλήεσσαν, ἐγὼ δ' ἐς δώματα Κίρκης<br/>ἤια, πολλὰ δέ μοι κραδίη πόρφυρε κιόντι.<br/>ἔστην δ' εἰνὶ θύρῃσι θεᾶς καλλιπλοκάμοιο:<br/>ἔνθα στὰς ἐβόησα, θεὰ δέ μευ ἔκλυεν αὐδῆς.<br/>ἡ δ' αἶψ' ἐξελθοῦσα θύρας ὤιξε φαεινὰς<br/>καὶ κάλει: αὐτὰρ ἐγὼν ἑπόμην ἀκαχήμενος ἦτορ.<br/>εἷσε δέ μ' εἰσαγαγοῦσα ἐπὶ θρόνου ἀργυροήλου<br/>καλοῦ δαιδαλέου: ὑπὸ δὲ θρῆνυς ποσὶν ἦεν:<br/>τεῦχε δέ μοι κυκεῶ χρυσέῳ δέπαι, ὄφρα πίοιμι,<br/>ἐν δέ τε φάρμακον ἧκε, κακὰ φρονέουσ' ἐνὶ θυμῷ.<br/>αὐτὰρ ἐπεὶ δῶκέν τε καὶ ἔκπιον, οὐδέ μ' ἔθελξε,<br/>ῥάβδῳ πεπληγυῖα ἔπος τ' ἔφατ' ἔκ τ' ὀνόμαζεν:<br/>'ἔρχεο νῦν συφεόνδε, μετ' ἄλλων λέξο ἑταίρων.'</rtc></ruby> <ruby><rtc lang="grc" translate="no">"ὣς φάτ', ἐγὼ δ' ἄορ ὀξὺ ἐρυσσάμενος παρὰ μηροῦ<br/>Κίρκῃ ἐπήιξα ὥς τε κτάμεναι μενεαίνων.<br/>ἡ δὲ μέγα ἰάχουσα ὑπέδραμε καὶ λάβε γούνων,<br/>καί μ' ὀλοφυρομένη ἔπεα πτερόεντα προσηύδα:</rtc></ruby> <ruby><rtc lang="grc" translate="no">"'τίς πόθεν εἰς ἀνδρῶν; πόθι τοι πόλις ἠδὲ τοκῆες;<br/>θαῦμά μ' ἔχει ὡς οὔ τι πιὼν τάδε φάρμακ' ἐθέλχθης:<br/>οὐδὲ γὰρ οὐδέ τις ἄλλος ἀνὴρ τάδε φάρμακ' ἀνέτλη,<br/>ὅς κε πίῃ καὶ πρῶτον ἀμείψεται ἕρκος ὀδόντων.<br/>σοὶ δέ τις ἐν στήθεσσιν ἀκήλητος νόος ἐστίν.<br/>ἦ σύ γ' Ὀδυσσεύς ἐσσι πολύτροπος, ὅν τέ μοι αἰεὶ<br/>φάσκεν ἐλεύσεσθαι χρυσόρραπις ἀργεϊφόντης,<br/>ἐκ Τροίης ἀνιόντα θοῇ σὺν νηὶ μελαίνῃ.<br/>ἀλλ' ἄγε δὴ κολεῷ μὲν ἄορ θέο, νῶι δ' ἔπειτα<br/>εὐνῆς ἡμετέρης ἐπιβείομεν, ὄφρα μιγέντε<br/>εὐνῇ καὶ φιλότητι πεποίθομεν ἀλλήλοισιν.'</rtc></ruby> <ruby><rtc lang="grc" translate="no">"ὣς ἔφατ', αὐτὰρ ἐγώ μιν ἀμειβόμενος προσέειπον:<br/>'ὦ Κίρκη, πῶς γάρ με κέλεαι σοὶ ἤπιον εἶναι,<br/>ἥ μοι σῦς μὲν ἔθηκας ἐνὶ μεγάροισιν ἑταίρους,<br/>αὐτὸν δ' ἐνθάδ' ἔχουσα δολοφρονέουσα κελεύεις<br/>ἐς θάλαμόν τ' ἰέναι καὶ σῆς ἐπιβήμεναι εὐνῆς,<br/>ὄφρα με γυμνωθέντα κακὸν καὶ ἀνήνορα θήῃς.<br/>οὐδ' ἂν ἐγώ γ' ἐθέλοιμι τεῆς ἐπιβήμεναι εὐνῆς,<br/>εἰ μή μοι τλαίης γε, θεά, μέγαν ὅρκον ὀμόσσαι<br/>μή τί μοι αὐτῷ πῆμα κακὸν βουλευσέμεν ἄλλο.'</rtc></ruby> <ruby><rtc lang="grc" translate="no">"ὣς ἐφάμην, ἡ δ' αὐτίκ' ἀπώμνυεν, ὡς ἐκέλευον.<br/>αὐτὰρ ἐπεί ῥ' ὄμοσέν τε τελεύτησέν τε τὸν ὅρκον,<br/>καὶ τότ' ἐγὼ Κίρκης ἐπέβην περικαλλέος εὐνῆς.</rtc></ruby> <ruby><rtc lang="grc" translate="no">"ἀμφίπολοι δ' ἄρα τέως μὲν ἐνὶ μεγάροισι πένοντο<br/>τέσσαρες, αἵ οἱ δῶμα κάτα δρήστειραι ἔασι:<br/>γίγνονται δ' ἄρα ταί γ' ἔκ τε κρηνέων ἀπό τ' ἀλσέων<br/>ἔκ θ' ἱερῶν ποταμῶν, οἵ τ' εἰς ἅλαδε προρέουσι.<br/>τάων ἡ μὲν ἔβαλλε θρόνοις ἔνι ῥήγεα καλὰ<br/>πορφύρεα καθύπερθ', ὑπένερθε δὲ λῖθ' ὑπέβαλλεν:<br/>ἡ δ' ἑτέρη προπάροιθε θρόνων ἐτίταινε τραπέζας<br/>ἀργυρέας, ἐπὶ δέ σφι τίθει χρύσεια κάνεια:<br/>ἡ δὲ τρίτη κρητῆρι μελίφρονα οἶνον ἐκίρνα<br/>ἡδὺν ἐν ἀργυρέῳ, νέμε δὲ χρύσεια κύπελλα:<br/>ἡ δὲ τετάρτη ὕδωρ ἐφόρει καὶ πῦρ ἀνέκαιε<br/>πολλὸν ὑπὸ τρίποδι μεγάλῳ: ἰαίνετο δ' ὕδωρ.<br/>αὐτὰρ ἐπεὶ δὴ ζέσσεν ὕδωρ ἐνὶ ἤνοπι χαλκῷ,<br/>ἔς ῥ' ἀσάμινθον ἕσασα λό' ἐκ τρίποδος μεγάλοιο,<br/>θυμῆρες κεράσασα, κατὰ κρατός τε καὶ ὤμων,<br/>ὄφρα μοι ἐκ κάματον θυμοφθόρον εἵλετο γυίων.<br/>αὐτὰρ ἐπεὶ λοῦσέν τε καὶ ἔχρισεν λίπ' ἐλαίῳ,<br/>ἀμφὶ δέ με χλαῖναν καλὴν βάλεν ἠδὲ χιτῶνα,<br/>εἷσε δέ μ' εἰσαγαγοῦσα ἐπὶ θρόνου ἀργυροήλου<br/>καλοῦ δαιδαλέου, ὑπὸ δὲ θρῆνυς ποσὶν ἦεν:<br/>χέρνιβα δ' ἀμφίπολος προχόῳ ἐπέχευε φέρουσα<br/>καλῇ χρυσείῃ, ὑπὲρ ἀργυρέοιο λέβητος,<br/>νίψασθαι: παρὰ δὲ ξεστὴν ἐτάνυσσε τράπεζαν.<br/>σῖτον δ' αἰδοίη ταμίη παρέθηκε φέρουσα,<br/>εἴδατα πόλλ' ἐπιθεῖσα, χαριζομένη παρεόντων.<br/>ἐσθέμεναι δ' ἐκέλευεν: ἐμῷ δ' οὐχ ἥνδανε θυμῷ,<br/>ἀλλ' ἥμην ἀλλοφρονέων, κακὰ δ' ὄσσετο θυμός.</rtc></ruby> <ruby><rtc lang="grc" translate="no">"Κίρκη δ' ὡς ἐνόησεν ἔμ' ἥμενον οὐδ' ἐπὶ σίτῳ<br/>χεῖρας ἰάλλοντα, κρατερὸν δέ με πένθος ἔχοντα,<br/>ἄγχι παρισταμένη ἔπεα πτερόεντα προσηύδα:</rtc></ruby> <ruby><rtc lang="grc" translate="no">" 'τίφθ' οὕτως, Ὀδυσεῦ, κατ' ἄρ' ἕζεαι ἶσος ἀναύδῳ,<br/>θυμὸν ἔδων, βρώμης δ' οὐχ ἅπτεαι οὐδὲ ποτῆτος;<br/>ἦ τινά που δόλον ἄλλον ὀίεαι: οὐδέ τί σε χρὴ<br/>δειδίμεν: ἤδη γάρ τοι ἀπώμοσα καρτερὸν ὅρκον.'</rtc></ruby> <ruby><rtc lang="grc" translate="no">"ὣς ἔφατ', αὐτὰρ ἐγώ μιν ἀμειβόμενος προσέειπον:<br/>'ὦ Κίρκη, τίς γάρ κεν ἀνήρ, ὃς ἐναίσιμος εἴη,<br/>πρὶν τλαίη πάσσασθαι ἐδητύος ἠδὲ ποτῆτος,<br/>πρὶν λύσασθ' ἑτάρους καὶ ἐν ὀφθαλμοῖσιν ἰδέσθαι;<br/>ἀλλ' εἰ δὴ πρόφρασσα πιεῖν φαγέμεν τε κελεύεις,<br/>λῦσον, ἵν' ὀφθαλμοῖσιν ἴδω ἐρίηρας ἑταίρους.'<br/>"ὣς ἐφάμην, Κίρκη δὲ διὲκ μεγάροιο βεβήκει<br/>ῥάβδον ἔχουσ' ἐν χειρί, θύρας δ' ἀνέῳξε συφειοῦ,<br/>ἐκ δ' ἔλασεν σιάλοισιν ἐοικότας ἐννεώροισιν.<br/>οἱ μὲν ἔπειτ' ἔστησαν ἐναντίοι, ἡ δὲ δι' αὐτῶν<br/>ἐρχομένη προσάλειφεν ἑκάστῳ φάρμακον ἄλλο.<br/>τῶν δ' ἐκ μὲν μελέων τρίχες ἔρρεον, ἃς πρὶν ἔφυσε<br/>φάρμακον οὐλόμενον, τό σφιν πόρε πότνια Κίρκη:<br/>ἄνδρες δ' ἂψ ἐγένοντο νεώτεροι ἢ πάρος ἦσαν,<br/>καὶ πολὺ καλλίονες καὶ μείζονες εἰσοράασθαι.<br/>ἔγνωσαν δέ μ' ἐκεῖνοι ἔφυν τ' ἐν χερσὶν ἕκαστος.<br/>πᾶσιν δ' ἱμερόεις ὑπέδυ γόος, ἀμφὶ δὲ δῶμα<br/>σμερδαλέον κονάβιζε: θεὰ δ' ἐλέαιρε καὶ αὐτή.</rtc></ruby> <ruby><rtc lang="grc" translate="no">"ἡ δέ μευ ἄγχι στᾶσα προσηύδα δῖα θεάων:<br/>'διογενὲς Λαερτιάδη, πολυμήχαν' Ὀδυσσεῦ,<br/>ἔρχεο νῦν ἐπὶ νῆα θοὴν καὶ θῖνα θαλάσσης.<br/>νῆα μὲν ἂρ πάμπρωτον ἐρύσσατε ἤπειρόνδε,<br/>κτήματα δ' ἐν σπήεσσι πελάσσατε ὅπλα τε πάντα:<br/>αὐτὸς δ' ἂψ ἰέναι καὶ ἄγειν ἐρίηρας ἑταίρους.'</rtc></ruby> <ruby><rtc lang="grc" translate="no">"ὣς ἔφατ', αὐτὰρ ἐμοί γ' ἐπεπείθετο θυμὸς ἀγήνωρ,<br/>βῆν δ' ἰέναι ἐπὶ νῆα θοὴν καὶ θῖνα θαλάσσης.<br/>εὗρον ἔπειτ' ἐπὶ νηὶ θοῇ ἐρίηρας ἑταίρους<br/>οἴκτρ' ὀλοφυρομένους, θαλερὸν κατὰ δάκρυ χέοντας.<br/>ὡς δ' ὅτ' ἂν ἄγραυλοι πόριες περὶ βοῦς ἀγελαίας,<br/>ἐλθούσας ἐς κόπρον, ἐπὴν βοτάνης κορέσωνται,<br/>πᾶσαι ἅμα σκαίρουσιν ἐναντίαι: οὐδ' ἔτι σηκοὶ<br/>ἴσχουσ', ἀλλ' ἁδινὸν μυκώμεναι ἀμφιθέουσι:<br/>μητέρας: ὣς ἔμ' ἐκεῖνοι ἐπεὶ ἴδον ὀφθαλμοῖσι,<br/>δακρυόεντες ἔχυντο: δόκησε δ' ἄρα σφίσι θυμὸς<br/>ὣς ἔμεν, ὡς εἰ πατρίδ' ἱκοίατο καὶ πόλιν αὐτὴν<br/>τρηχείης Ἰθάκης, ἵνα τ' ἔτραφεν ἠδ' ἐγένοντο.<br/>καί μ' ὀλοφυρόμενοι ἔπεα πτερόεντα προσηύδων:</rtc></ruby> <ruby><rtc lang="grc" translate="no">" 'σοὶ μὲν νοστήσαντι, διοτρεφές, ὣς ἐχάρημεν,<br/>ὡς εἴ τ' εἰς Ἰθάκην ἀφικοίμεθα πατρίδα γαῖαν:<br/>ἀλλ' ἄγε, τῶν ἄλλων ἑτάρων κατάλεξον ὄλεθρον.'</rtc></ruby> <ruby><rtc lang="grc" translate="no">"ὣς ἔφαν, αὐτὰρ ἐγὼ προσέφην μαλακοῖς ἐπέεσσι:<br/>'νῆα μὲν ἂρ πάμπρωτον ἐρύσσομεν ἤπειρόνδε,<br/>κτήματα δ' ἐν σπήεσσι πελάσσομεν ὅπλα τε πάντα:<br/>αὐτοὶ δ' ὀτρύνεσθε ἐμοὶ ἅμα πάντες ἕπεσθαι,<br/>ὄφρα ἴδηθ' ἑτάρους ἱεροῖς ἐν δώμασι Κίρκης<br/>πίνοντας καὶ ἔδοντας: ἐπηετανὸν γὰρ ἔχουσιν.'</rtc></ruby> <ruby><rtc lang="grc" translate="no">"ὣς ἐφάμην, οἱ δ' ὦκα ἐμοῖς ἐπέεσσι πίθοντο.<br/>Εὐρύλοχος δέ μοι οἶος ἐρύκανε πάντας ἑταίρους:<br/>καί σφεας φωνήσας ἔπεα πτερόεντα προσηύδα:</rtc></ruby> <ruby><rtc lang="grc" translate="no">"'ἆ δειλοί, πόσ' ἴμεν; τί κακῶν ἱμείρετε τούτων;<br/>Κίρκης ἐς μέγαρον καταβήμεναι, ἥ κεν ἅπαντας<br/>ἢ σῦς ἠὲ λύκους ποιήσεται ἠὲ λέοντας,<br/>οἵ κέν οἱ μέγα δῶμα φυλάσσοιμεν καὶ ἀνάγκῃ,<br/>ὥς περ Κύκλωψ ἔρξ', ὅτε οἱ μέσσαυλον ἵκοντο<br/>ἡμέτεροι ἕταροι, σὺν δ' ὁ θρασὺς εἵπετ' Ὀδυσσεύς:<br/>τούτου γὰρ καὶ κεῖνοι ἀτασθαλίῃσιν ὄλοντο.'</rtc></ruby> <ruby><rtc lang="grc" translate="no">"ὣς ἔφατ', αὐτὰρ ἐγώ γε μετὰ φρεσὶ μερμήριξα,<br/>σπασσάμενος τανύηκες ἄορ παχέος παρὰ μηροῦ,<br/>τῷ οἱ ἀποπλήξας κεφαλὴν οὖδάσδε πελάσσαι,<br/>καὶ πηῷ περ ἐόντι μάλα σχεδόν: ἀλλά μ' ἑταῖροι<br/>μειλιχίοις ἐπέεσσιν ἐρήτυον ἄλλοθεν ἄλλος:</rtc></ruby> <ruby><rtc lang="grc" translate="no">"'διογενές, τοῦτον μὲν ἐάσομεν, εἰ σὺ κελεύεις,<br/>αὐτοῦ πὰρ νηί τε μένειν καὶ νῆα ἔρυσθαι:<br/>ἡμῖν δ' ἡγεμόνευ' ἱερὰ πρὸς δώματα Κίρκης.'</rtc></ruby> <ruby><rtc lang="grc" translate="no">"ὣς φάμενοι παρὰ νηὸς ἀνήιον ἠδὲ θαλάσσης.<br/>οὐδὲ μὲν Εὐρύλοχος κοίλῃ παρὰ νηὶ λέλειπτο,<br/>ἀλλ' ἕπετ': ἔδεισεν γὰρ ἐμὴν ἔκπαγλον ἐνιπήν.</rtc></ruby> <ruby><rtc lang="grc" translate="no">"τόφρα δὲ τοὺς ἄλλους ἑτάρους ἐν δώμασι Κίρκη<br/>ἐνδυκέως λοῦσέν τε καὶ ἔχρισεν λίπ' ἐλαίῳ,<br/>ἀμφὶ δ' ἄρα χλαίνας οὔλας βάλεν ἠδὲ χιτῶνας:<br/>δαινυμένους δ' ἐὺ πάντας ἐφεύρομεν ἐν μεγάροισιν.<br/>οἱ δ' ἐπεὶ ἀλλήλους εἶδον φράσσαντό τ' ἐσάντα,<br/>κλαῖον ὀδυρόμενοι, περὶ δὲ στεναχίζετο δῶμα.<br/>ἡ δέ μευ ἄγχι στᾶσα προσηύδα δῖα θεάων:</rtc></ruby> <ruby><rtc lang="grc" translate="no">"'μηκέτι νῦν θαλερὸν γόον ὄρνυτε: οἶδα καὶ αὐτὴ<br/>ἠμὲν ὅσ' ἐν πόντῳ πάθετ' ἄλγεα ἰχθυόεντι,<br/>ἠδ' ὅσ' ἀνάρσιοι ἄνδρες ἐδηλήσαντ' ἐπὶ χέρσου.<br/>ἀλλ' ἄγετ' ἐσθίετε βρώμην καὶ πίνετε οἶνον,<br/>εἰς ὅ κεν αὖτις θυμὸν ἐνὶ στήθεσσι λάβητε,<br/>οἷον ὅτε πρώτιστον ἐλείπετε πατρίδα γαῖαν<br/>τρηχείης Ἰθάκης. νῦν δ' ἀσκελέες καὶ ἄθυμοι,<br/>αἰὲν ἄλης χαλεπῆς μεμνημένοι, οὐδέ ποθ' ὕμιν<br/>θυμὸς ἐν εὐφροσύνῃ, ἐπεὶ ἦ μάλα πολλὰ πέποσθε.'</rtc></ruby> <ruby><rtc lang="grc" translate="no">"ὣς ἔφαθ', ἡμῖν δ' αὖτ' ἐπεπείθετο θυμὸς ἀγήνωρ.<br/>ἔνθα μὲν ἤματα πάντα τελεσφόρον εἰς ἐνιαυτὸν<br/>ἥμεθα δαινύμενοι κρέα τ' ἄσπετα καὶ μέθυ ἡδύ:<br/>ἀλλ' ὅτε δή ῥ' ἐνιαυτὸς ἔην, περὶ δ' ἔτραπον ὧραι<br/>μηνῶν φθινόντων, περὶ δ' ἤματα μακρὰ τελέσθη,<br/>καὶ τότε μ' ἐκκαλέσαντες ἔφαν ἐρίηρες ἑταῖροι:</rtc></ruby> <ruby><rtc lang="grc" translate="no">"'δαιμόνι', ἤδη νῦν μιμνήσκεο πατρίδος αἴης,<br/>εἴ τοι θέσφατόν ἐστι σαωθῆναι καὶ ἱκέσθαι<br/>οἶκον ἐς ὑψόροφον καὶ σὴν ἐς πατρίδα γαῖαν.'</rtc></ruby> <ruby><rtc lang="grc" translate="no">"ὣς ἔφαν, αὐτὰρ ἐμοί γ' ἐπεπείθετο θυμὸς ἀγήνωρ.<br/>ὣς τότε μὲν πρόπαν ἦμαρ ἐς ἠέλιον καταδύντα<br/>ἥμεθα, δαινύμενοι κρέα τ' ἄσπετα καὶ μέθυ ἡδύ:<br/>ἦμος δ' ἠέλιος κατέδυ καὶ ἐπὶ κνέφας ἦλθεν,<br/>οἱ μὲν κοιμήσαντο κατὰ μέγαρα σκιόεντα.<br/>αὐτὰρ ἐγὼ Κίρκης ἐπιβὰς περικαλλέος εὐνῆς<br/>γούνων ἐλλιτάνευσα, θεὰ δέ μευ ἔκλυεν αὐδῆς:<br/>καί μιν φωνήσας ἔπεα πτερόεντα προσηύδων:</rtc></ruby> <ruby><rtc lang="grc" translate="no">"'ὢ Κίρκη, τέλεσόν μοι ὑπόσχεσιν ἥν περ ὑπέστης,<br/>οἴκαδε πεμψέμεναι: θυμὸς δέ μοι ἔσσυται ἤδη,<br/>ἠδ' ἄλλων ἑτάρων, οἵ μευ φθινύθουσι φίλον κῆρ<br/>ἀμφ' ἔμ' ὀδυρόμενοι, ὅτε που σύ γε νόσφι γένηαι.'</rtc></ruby> <ruby><rtc lang="grc" translate="no">"ὣς ἐφάμην, ἡ δ' αὐτίκ' ἀμείβετο δῖα θεάων:<br/>'διογενὲς Λαερτιάδη, πολυμήχαν' Ὀδυσσεῦ,<br/>μηκέτι νῦν ἀέκοντες ἐμῷ ἐνὶ μίμνετε οἴκῳ.<br/>ἀλλ' ἄλλην χρὴ πρῶτον ὁδὸν τελέσαι καὶ ἱκέσθαι<br/>εἰς Ἀίδαο δόμους καὶ ἐπαινῆς Περσεφονείης,<br/>ψυχῇ χρησομένους Θηβαίου Τειρεσίαο,<br/>μάντηος ἀλαοῦ, τοῦ τε φρένες ἔμπεδοί εἰσι:<br/>τῷ καὶ τεθνηῶτι νόον πόρε Περσεφόνεια,<br/>οἴῳ πεπνῦσθαι, τοὶ δὲ σκιαὶ ἀίσσουσιν.'</rtc></ruby> <ruby><rtc lang="grc" translate="no">"ὣς ἔφατ', αὐτὰρ ἐμοί γε κατεκλάσθη φίλον ἦτορ:<br/>κλαῖον δ' ἐν λεχέεσσι καθήμενος, οὐδέ νύ μοι κῆρ<br/>ἤθελ' ἔτι ζώειν καὶ ὁρᾶν φάος ἠελίοιο.<br/>αὐτὰρ ἐπεὶ κλαίων τε κυλινδόμενος τ' ἐκορέσθην,<br/>καὶ τότε δή μιν ἔπεσσιν ἀμειβόμενος προσέειπον:</rtc></ruby> <ruby><rtc lang="grc" translate="no">"'ὢ Κίρκη, τίς γὰρ ταύτην ὁδὸν ἡγεμονεύσει;<br/>εἰς Ἄϊδος δ' οὔ πώ τις ἀφίκετο νηὶ μελαίνῃ.'<br/>"ὣς ἐφάμην, ἡ δ' αὐτίκ' ἀμείβετο δῖα θεάων:<br/>'διογενὲς Λαερτιάδη, πολυμήχαν' Ὀδυσσεῦ,<br/>μή τί τοι ἡγεμόνος γε ποθὴ παρὰ νηὶ μελέσθω,<br/>ἱστὸν δὲ στήσας, ἀνά θ' ἱστία λευκὰ πετάσσας<br/>ἧσθαι: τὴν δέ κέ τοι πνοιὴ Βορέαο φέρῃσιν.<br/>ἀλλ' ὁπότ' ἂν δὴ νηὶ δι' Ὠκεανοῖο περήσῃς,<br/>ἔνθ' ἀκτή τε λάχεια καὶ ἄλσεα Περσεφονείης,<br/>μακραί τ' αἴγειροι καὶ ἰτέαι ὠλεσίκαρποι,<br/>νῆα μὲν αὐτοῦ κέλσαι ἐπ' Ὠκεανῷ βαθυδίνῃ,<br/>αὐτὸς δ' εἰς Ἀίδεω ἰέναι δόμον εὐρώεντα.<br/>ἔνθα μὲν εἰς Ἀχέροντα Πυριφλεγέθων τε ῥέουσιν<br/>Κώκυτός θ', ὃς δὴ Στυγὸς ὕδατός ἐστιν ἀπορρώξ,<br/>πέτρη τε ξύνεσίς τε δύω ποταμῶν ἐριδούπων:<br/>ἔνθα δ' ἔπειθ', ἥρως, χριμφθεὶς πέλας, ὥς σε κελεύω,<br/>βόθρον ὀρύξαι, ὅσον τε πυγούσιον ἔνθα καὶ ἔνθα,<br/>ἀμφ' αὐτῷ δὲ χοὴν χεῖσθαι πᾶσιν νεκύεσσιν,<br/>πρῶτα μελικρήτῳ, μετέπειτα δὲ ἡδέι οἴνῳ,<br/>τὸ τρίτον αὖθ' ὕδατι: ἐπὶ δ' ἄλφιτα λευκὰ παλύνειν.<br/>πολλὰ δὲ γουνοῦσθαι νεκύων ἀμενηνὰ κάρηνα,<br/>ἐλθὼν εἰς Ἰθάκην στεῖραν βοῦν, ἥ τις ἀρίστη,<br/>ῥέξειν ἐν μεγάροισι πυρήν τ' ἐμπλησέμεν ἐσθλῶν,<br/>Τειρεσίῃ δ' ἀπάνευθεν ὄιν ἱερευσέμεν οἴῳ<br/>παμμέλαν', ὃς μήλοισι μεταπρέπει ὑμετέροισιν.<br/>αὐτὰρ ἐπὴν εὐχῇσι λίσῃ κλυτὰ ἔθνεα νεκρῶν,<br/>ἔνθ' ὄιν ἀρνειὸν ῥέζειν θῆλύν τε μέλαιναν<br/>εἰς Ἔρεβος στρέψας, αὐτὸς δ' ἀπονόσφι τραπέσθαι<br/>ἱέμενος ποταμοῖο ῥοάων: ἔνθα δὲ πολλαὶ<br/>ψυχαὶ ἐλεύσονται νεκύων κατατεθνηώτων.<br/>δὴ τότ' ἔπειθ' ἑτάροισιν ἐποτρῦναι καὶ ἀνῶξαι<br/>μῆλα, τὰ δὴ κατάκειτ' ἐσφαγμένα νηλέι χαλκῷ,<br/>δείραντας κατακῆαι, ἐπεύξασθαι δὲ θεοῖσιν,<br/>ἰφθίμῳ τ' Ἀίδῃ καὶ ἐπαινῇ Περσεφονείῃ:<br/>αὐτὸς δὲ ξίφος ὀξὺ ἐρυσσάμενος παρὰ μηροῦ<br/>ἧσθαι, μηδὲ ἐᾶν νεκύων ἀμενηνὰ κάρηνα<br/>αἵματος ἆσσον ἴμεν, πρὶν Τειρεσίαο πυθέσθαι.<br/>ἔνθα τοι αὐτίκα μάντις ἐλεύσεται, ὄρχαμε λαῶν,<br/>ὅς κέν τοι εἴπῃσιν ὁδὸν καὶ μέτρα κελεύθου<br/>νόστον θ', ὡς ἐπὶ πόντον ἐλεύσεαι ἰχθυόεντα.'</rtc></ruby> <ruby><rtc lang="grc" translate="no">"ὣς ἔφατ', αὐτίκα δὲ χρυσόθρονος ἤλυθεν Ἠώς.<br/>ἀμφὶ δέ με χλαῖνάν τε χιτῶνά τε εἵματα ἕσσεν:<br/>αὐτὴ δ' ἀργύφεον φᾶρος μέγα ἕννυτο νύμφη,<br/>λεπτὸν καὶ χαρίεν, περὶ δὲ ζώνην βάλετ' ἰξυῖ<br/>καλὴν χρυσείην, κεφαλῇ δ' ἐπέθηκε καλύπτρην.<br/>αὐτὰρ ἐγὼ διὰ δώματ' ἰὼν ὤτρυνον ἑταίρους<br/>μειλιχίοις ἐπέεσσι παρασταδὸν ἄνδρα ἕκαστον:</rtc></ruby> <ruby><rtc lang="grc" translate="no">"'μηκέτι νῦν εὕδοντες ἀωτεῖτε γλυκὺν ὕπνον,<br/>ἀλλ' ἴομεν: δὴ γάρ μοι ἐπέφραδε πότνια Κίρκη.'</rtc></ruby> <ruby><rtc lang="grc" translate="no">"ὣς ἐφάμην, τοῖσιν δ' ἐπεπείθετο θυμὸς ἀγήνωρ.<br/>οὐδὲ μὲν οὐδ' ἔνθεν περ ἀπήμονας ἦγον ἑταίρους.<br/>Ἐλπήνωρ δέ τις ἔσκε νεώτατος, οὔτε τι λίην<br/>ἄλκιμος ἐν πολέμῳ οὔτε φρεσὶν ᾗσιν ἀρηρώς:<br/>ὅς μοι ἄνευθ' ἑτάρων ἱεροῖς ἐν δώμασι Κίρκης,<br/>ψύχεος ἱμείρων, κατελέξατο οἰνοβαρείων.<br/>κινυμένων δ' ἑτάρων ὅμαδον καὶ δοῦπον ἀκούσας<br/>ἐξαπίνης ἀνόρουσε καὶ ἐκλάθετο φρεσὶν ᾗσιν<br/>ἄψορρον καταβῆναι ἰὼν ἐς κλίμακα μακρήν,<br/>ἀλλὰ καταντικρὺ τέγεος πέσεν: ἐκ δέ οἱ αὐχὴν<br/>ἀστραγάλων ἐάγη, ψυχὴ δ' Ἄϊδόσδε κατῆλθεν.</rtc></ruby> <ruby><rtc lang="grc" translate="no">"ἐρχομένοισι δὲ τοῖσιν ἐγὼ μετὰ μῦθον ἔειπον:<br/>'φάσθε νύ που οἶκόνδε φίλην ἐς πατρίδα γαῖαν<br/>ἔρχεσθ': ἄλλην δ' ἧμιν ὁδὸν τεκμήρατο Κίρκη,<br/>εἰς Ἀίδαο δόμους καὶ ἐπαινῆς Περσεφονείης<br/>ψυχῇ χρησομένους Θηβαίου Τειρεσίαο.'</rtc></ruby> <ruby><rtc lang="grc" translate="no">"ὣς ἐφάμην, τοῖσιν δὲ κατεκλάσθη φίλον ἦτορ,<br/>ἑζόμενοι δὲ κατ' αὖθι γόων τίλλοντό τε χαίτας:<br/>ἀλλ' οὐ γάρ τις πρῆξις ἐγίγνετο μυρομένοισιν.</rtc></ruby> <ruby><rtc lang="grc" translate="no">"ἀλλ' ὅτε δή ῥ' ἐπὶ νῆα θοὴν καὶ θῖνα θαλάσσης<br/>ᾔομεν ἀχνύμενοι θαλερὸν κατὰ δάκρυ χέοντες,<br/>τόφρα δ' ἄρ' οἰχομένη Κίρκη παρὰ νηὶ μελαίνῃ<br/>ἀρνειὸν κατέδησεν ὄιν θῆλύν τε μέλαιναν,<br/>ῥεῖα παρεξελθοῦσα: τίς ἂν θεὸν οὐκ ἐθέλοντα<br/>ὀφθαλμοῖσιν ἴδοιτ' ἢ ἔνθ' ἢ ἔνθα κιόντα;</rtc></ruby>