<h2>Book 7</h2><ruby><rtc lang="grc" translate="no">ὧς ὁ μὲν ἔνθ' ἠρᾶτο πολύτλας δῖος Ὀδυσσεύς,<br/>κούρην δὲ προτὶ ἄστυ φέρεν μένος ἡμιόνοιιν.<br/>ἡ δ' ὅτε δὴ οὗ πατρὸς ἀγακλυτὰ δώμαθ' ἵκανε,<br/>στῆσεν ἄρ' ἐν προθύροισι, κασίγνητοι δέ μιν ἀμφὶς<br/>ἵσταντ' ἀθανάτοις ἐναλίγκιοι, οἵ ῥ' ὑπ' ἀπήνης<br/>ἡμιόνους ἔλυον ἐσθῆτά τε ἔσφερον εἴσω.<br/>αὐτὴ δ' ἐς θάλαμον ἑὸν ἤιε: δαῖε δέ οἱ πῦρ<br/>γρῆυς Ἀπειραίη, θαλαμηπόλος Εὐρυμέδουσα,<br/>τήν ποτ' Ἀπείρηθεν νέες ἤγαγον ἀμφιέλισσαι:<br/>Ἀλκινόῳ δ' αὐτὴν γέρας ἔξελον, οὕνεκα πᾶσιν<br/>Φαιήκεσσιν ἄνασσε, θεοῦ δ' ὣς δῆμος ἄκουεν:<br/>ἣ τρέφε Ναυσικάαν λευκώλενον ἐν μεγάροισιν.<br/>ἥ οἱ πῦρ ἀνέκαιε καὶ εἴσω δόρπον ἐκόσμει.</rtc></ruby> <ruby><rtc lang="grc" translate="no">καὶ τότ' Ὀδυσσεὺς ὦρτο πόλινδ' ἴμεν: ἀμφὶ δ' Ἀθήνη<br/>πολλὴν ἠέρα χεῦε φίλα φρονέουσ' Ὀδυσῆι,<br/>μή τις Φαιήκων μεγαθύμων ἀντιβολήσας<br/>κερτομέοι τ' ἐπέεσσι καὶ ἐξερέοιθ' ὅτις εἴη.<br/>ἀλλ' ὅτε δὴ ἄρ' ἔμελλε πόλιν δύσεσθαι ἐραννήν,<br/>ἔνθα οἱ ἀντεβόλησε θεά, γλαυκῶπις Ἀθήνη,<br/>παρθενικῇ ἐικυῖα νεήνιδι, κάλπιν ἐχούσῃ.<br/>στῆ δὲ πρόσθ' αὐτοῦ, ὁ δ' ἀνείρετο δῖος Ὀδυσσεύς:</rtc></ruby> <ruby><rtc lang="grc" translate="no">"ὦ τέκος, οὐκ ἄν μοι δόμον ἀνέρος ἡγήσαιο<br/>Ἀλκινόου, ὃς τοῖσδε μετ' ἀνθρώποισι ἀνάσσει;<br/>καὶ γὰρ ἐγὼ ξεῖνος ταλαπείριος ἐνθάδ' ἱκάνω<br/>τηλόθεν ἐξ ἀπίης γαίης: τῷ οὔ τινα οἶδα<br/>ἀνθρώπων, οἳ τήνδε πόλιν καὶ γαῖαν ἔχουσιν."</rtc></ruby> <ruby><rtc lang="grc" translate="no">τὸν δ' αὖτε προσέειπε θεά, γλαυκῶπις Ἀθήνη:<br/>"τοιγὰρ ἐγώ τοι, ξεῖνε πάτερ, δόμον, ὅν με κελεύεις,<br/>δείξω, ἐπεί μοι πατρὸς ἀμύμονος ἐγγύθι ναίει.<br/>ἀλλ' ἴθι σιγῇ τοῖον, ἐγὼ δ' ὁδὸν ἡγεμονεύσω,<br/>μηδέ τιν' ἀνθρώπων προτιόσσεο μηδ' ἐρέεινε.<br/>οὐ γὰρ ξείνους οἵδε μάλ' ἀνθρώπους ἀνέχονται,<br/>οὐδ' ἀγαπαζόμενοι φιλέουσ' ὅς κ' ἄλλοθεν ἔλθῃ.<br/>νηυσὶ θοῇσιν τοί γε πεποιθότες ὠκείῃσι<br/>λαῖτμα μέγ' ἐκπερόωσιν, ἐπεί σφισι δῶκ' ἐνοσίχθων:<br/>τῶν νέες ὠκεῖαι ὡς εἰ πτερὸν ἠὲ νόημα."<br/>ὣς ἄρα φωνήσασ' ἡγήσατο Παλλὰς Ἀθήνη<br/>καρπαλίμως: ὁ δ' ἔπειτα μετ' ἴχνια βαῖνε θεοῖο.<br/>τὸν δ' ἄρα Φαίηκες ναυσικλυτοὶ οὐκ ἐνόησαν<br/>ἐρχόμενον κατὰ ἄστυ διὰ σφέας: οὐ γὰρ Ἀθήνη<br/>εἴα ἐυπλόκαμος, δεινὴ θεός, ἥ ῥά οἱ ἀχλὺν<br/>θεσπεσίην κατέχευε φίλα φρονέουσ' ἐνὶ θυμῷ.<br/>θαύμαζεν δ' Ὀδυσεὺς λιμένας καὶ νῆας ἐίσας<br/>αὐτῶν θ' ἡρώων ἀγορὰς καὶ τείχεα μακρὰ<br/>ὑψηλά, σκολόπεσσιν ἀρηρότα, θαῦμα ἰδέσθαι.<br/>ἀλλ' ὅτε δὴ βασιλῆος ἀγακλυτὰ δώμαθ' ἵκοντο,<br/>τοῖσι δὲ μύθων ἦρχε θεά, γλαυκῶπις Ἀθήνη:</rtc></ruby> <ruby><rtc lang="grc" translate="no">"οὗτος δή τοι, ξεῖνε πάτερ, δόμος, ὅν με κελεύεις<br/>πεφραδέμεν: δήεις δὲ διοτρεφέας βασιλῆας<br/>δαίτην δαινυμένους: σὺ δ' ἔσω κίε, μηδέ τι θυμῷ<br/>τάρβει: θαρσαλέος γὰρ ἀνὴρ ἐν πᾶσιν ἀμείνων<br/>ἔργοισιν τελέθει, εἰ καί ποθεν ἄλλοθεν ἔλθοι.<br/>δέσποιναν μὲν πρῶτα κιχήσεαι ἐν μεγάροισιν:<br/>Ἀρήτη δ' ὄνομ' ἐστὶν ἐπώνυμον, ἐκ δὲ τοκήων<br/>τῶν αὐτῶν οἵ περ τέκον Ἀλκίνοον βασιλῆα.<br/>Ναυσίθοον μὲν πρῶτα Ποσειδάων ἐνοσίχθων<br/>γείνατο καὶ Περίβοια, γυναικῶν εἶδος ἀρίστη,<br/>ὁπλοτάτη θυγάτηρ μεγαλήτορος Εὐρυμέδοντος,<br/>ὅς ποθ' ὑπερθύμοισι Γιγάντεσσιν βασίλευεν.<br/>ἀλλ' ὁ μὲν ὤλεσε λαὸν ἀτάσθαλον, ὤλετο δ' αὐτός:<br/>τῇ δὲ Ποσειδάων ἐμίγη καὶ ἐγείνατο παῖδα<br/>Ναυσίθοον μεγάθυμον, ὃς ἐν Φαίηξιν ἄνασσε:<br/>Ναυσίθοος δ' ἔτεκεν Ῥηξήνορά τ' Ἀλκίνοόν τε.<br/>τὸν μὲν ἄκουρον ἐόντα βάλ' ἀργυρότοξος Ἀπόλλων<br/>νυμφίον ἐν μεγάρῳ, μίαν οἴην παῖδα λιπόντα<br/>Ἀρήτην: τὴν δ' Ἀλκίνοος ποιήσατ' ἄκοιτιν,<br/>καί μιν ἔτισ', ὡς οὔ τις ἐπὶ χθονὶ τίεται ἄλλη,<br/>ὅσσαι νῦν γε γυναῖκες ὑπ' ἀνδράσιν οἶκον ἔχουσιν.<br/>ὣς κείνη περὶ κῆρι τετίμηταί τε καὶ ἔστιν<br/>ἔκ τε φίλων παίδων ἔκ τ' αὐτοῦ Ἀλκινόοιο<br/>καὶ λαῶν, οἵ μίν ῥα θεὸν ὣς εἰσορόωντες<br/>δειδέχαται μύθοισιν, ὅτε στείχῃσ' ἀνὰ ἄστυ.<br/>οὐ μὲν γάρ τι νόου γε καὶ αὐτὴ δεύεται ἐσθλοῦ:<br/>ᾗσι τ' ἐὺ φρονέῃσι καὶ ἀνδράσι νείκεα λύει.<br/>εἴ κέν τοι κείνη γε φίλα φρονέῃσ' ἐνὶ θυμῷ,<br/>ἐλπωρή τοι ἔπειτα φίλους τ' ἰδέειν καὶ ἱκέσθαι<br/>οἶκον ἐς ὑψόροφον καὶ σὴν ἐς πατρίδα γαῖαν."</rtc></ruby> <ruby><rtc lang="grc" translate="no">ὣς ἄρα φωνήσασ' ἀπέβη γλαυκῶπις Ἀθήνη<br/>πόντον ἐπ' ἀτρύγετον, λίπε δὲ Σχερίην ἐρατεινήν,<br/>ἵκετο δ' ἐς Μαραθῶνα καὶ εὐρυάγυιαν Ἀθήνην,<br/>δῦνε δ' Ἐρεχθῆος πυκινὸν δόμον. αὐτὰρ Ὀδυσσεὺς<br/>Ἀλκινόου πρὸς δώματ' ἴε κλυτά: πολλὰ δέ οἱ κῆρ<br/>ὥρμαιν' ἱσταμένῳ, πρὶν χάλκεον οὐδὸν ἱκέσθαι.<br/>ὥς τε γὰρ ἠελίου αἴγλη πέλεν ἠὲ σελήνης<br/>δῶμα καθ' ὑψερεφὲς μεγαλήτορος Ἀλκινόοιο.<br/>χάλκεοι μὲν γὰρ τοῖχοι ἐληλέδατ' ἔνθα καὶ ἔνθα,<br/>ἐς μυχὸν ἐξ οὐδοῦ, περὶ δὲ θριγκὸς κυάνοιο:<br/>χρύσειαι δὲ θύραι πυκινὸν δόμον ἐντὸς ἔεργον:<br/>σταθμοὶ δ' ἀργύρεοι ἐν χαλκέῳ ἕστασαν οὐδῷ,<br/>ἀργύρεον δ' ἐφ' ὑπερθύριον, χρυσέη δὲ κορώνη.<br/>χρύσειοι δ' ἑκάτερθε καὶ ἀργύρεοι κύνες ἦσαν,<br/>οὓς Ἥφαιστος ἔτευξεν ἰδυίῃσι πραπίδεσσι<br/>δῶμα φυλασσέμεναι μεγαλήτορος Ἀλκινόοιο,<br/>ἀθανάτους ὄντας καὶ ἀγήρως ἤματα πάντα.<br/>ἐν δὲ θρόνοι περὶ τοῖχον ἐρηρέδατ' ἔνθα καὶ ἔνθα,<br/>ἐς μυχὸν ἐξ οὐδοῖο διαμπερές, ἔνθ' ἐνὶ πέπλοι<br/>λεπτοὶ ἐύννητοι βεβλήατο, ἔργα γυναικῶν.<br/>ἔνθα δὲ Φαιήκων ἡγήτορες ἑδριόωντο<br/>πίνοντες καὶ ἔδοντες: ἐπηετανὸν γὰρ ἔχεσκον.<br/>χρύσειοι δ' ἄρα κοῦροι ἐυδμήτων ἐπὶ βωμῶν<br/>ἕστασαν αἰθομένας δαί̈δας μετὰ χερσὶν ἔχοντες,<br/>φαίνοντες νύκτας κατὰ δώματα δαιτυμόνεσσι.<br/>πεντήκοντα δέ οἱ δμωαὶ κατὰ δῶμα γυναῖκες<br/>αἱ μὲν ἀλετρεύουσι μύλῃς ἔπι μήλοπα καρπόν,<br/>αἱ δ' ἱστοὺς ὑφόωσι καὶ ἠλάκατα στρωφῶσιν<br/>ἥμεναι, οἷά τε φύλλα μακεδνῆς αἰγείροιο:<br/>καιρουσσέων δ' ὀθονέων ἀπολείβεται ὑγρὸν ἔλαιον.<br/>ὅσσον Φαίηκες περὶ πάντων ἴδριες ἀνδρῶν<br/>νῆα θοὴν ἐνὶ πόντῳ ἐλαυνέμεν, ὣς δὲ γυναῖκες<br/>ἱστῶν τεχνῆσσαι: πέρι γάρ σφισι δῶκεν Ἀθήνη<br/>ἔργα τ' ἐπίστασθαι περικαλλέα καὶ φρένας ἐσθλάς.<br/>ἔκτοσθεν δ' αὐλῆς μέγας ὄρχατος ἄγχι θυράων<br/>τετράγυος: περὶ δ' ἕρκος ἐλήλαται ἀμφοτέρωθεν.<br/>ἔνθα δὲ δένδρεα μακρὰ πεφύκασι τηλεθόωντα,<br/>ὄγχναι καὶ ῥοιαὶ καὶ μηλέαι ἀγλαόκαρποι<br/>συκέαι τε γλυκεραὶ καὶ ἐλαῖαι τηλεθόωσαι.<br/>τάων οὔ ποτε καρπὸς ἀπόλλυται οὐδ' ἀπολείπει<br/>χείματος οὐδὲ θέρευς, ἐπετήσιος: ἀλλὰ μάλ' αἰεὶ<br/>Ζεφυρίη πνείουσα τὰ μὲν φύει, ἄλλα δὲ πέσσει.<br/>ὄγχνη ἐπ' ὄγχνῃ γηράσκει, μῆλον δ' ἐπὶ μήλῳ,<br/>αὐτὰρ ἐπὶ σταφυλῇ σταφυλή, σῦκον δ' ἐπὶ σύκῳ.<br/>ἔνθα δέ οἱ πολύκαρπος ἀλωὴ ἐρρίζωται,<br/>τῆς ἕτερον μὲν θειλόπεδον λευρῷ ἐνὶ χώρῳ<br/>τέρσεται ἠελίῳ, ἑτέρας δ' ἄρα τε τρυγόωσιν,<br/>ἄλλας δὲ τραπέουσι: πάροιθε δέ τ' ὄμφακές εἰσιν<br/>ἄνθος ἀφιεῖσαι, ἕτεραι δ' ὑποπερκάζουσιν.<br/>ἔνθα δὲ κοσμηταὶ πρασιαὶ παρὰ νείατον ὄρχον<br/>παντοῖαι πεφύασιν, ἐπηετανὸν γανόωσαι:<br/>ἐν δὲ δύω κρῆναι ἡ μέν τ' ἀνὰ κῆπον ἅπαντα<br/>σκίδναται, ἡ δ' ἑτέρωθεν ὑπ' αὐλῆς οὐδὸν ἵησι<br/>πρὸς δόμον ὑψηλόν, ὅθεν ὑδρεύοντο πολῖται.<br/>τοῖ' ἄρ' ἐν Ἀλκινόοιο θεῶν ἔσαν ἀγλαὰ δῶρα.</rtc></ruby> <ruby><rtc lang="grc" translate="no">ἔνθα στὰς θηεῖτο πολύτλας δῖος Ὀδυσσεύς.<br/>αὐτὰρ ἐπεὶ δὴ πάντα ἑῷ θηήσατο θυμῷ,<br/>καρπαλίμως ὑπὲρ οὐδὸν ἐβήσετο δώματος εἴσω.<br/>εὗρε δὲ Φαιήκων ἡγήτορας ἠδὲ μέδοντας<br/>σπένδοντας δεπάεσσιν ἐυσκόπῳ ἀργεϊφόντῃ,<br/>ᾧ πυμάτῳ σπένδεσκον, ὅτε μνησαίατο κοίτου.<br/>αὐτὰρ ὁ βῆ διὰ δῶμα πολύτλας δῖος Ὀδυσσεὺς<br/>πολλὴν ἠέρ' ἔων, ἥν οἱ περίχευεν Ἀθήνη,<br/>ὄφρ' ἵκετ' Ἀρήτην τε καὶ Ἀλκίνοον βασιλῆα.<br/>ἀμφὶ δ' ἄρ' Ἀρήτης βάλε γούνασι χεῖρας Ὀδυσσεύς,<br/>καὶ τότε δή ῥ' αὐτοῖο πάλιν χύτο θέσφατος ἀήρ.<br/>οἱ δ' ἄνεῳ ἐγένοντο, δόμον κάτα φῶτα ἰδόντες:<br/>θαύμαζον δ' ὁρόωντες. ὁ δὲ λιτάνευεν Ὀδυσσεύς:</rtc></ruby> <ruby><rtc lang="grc" translate="no">"Ἀρήτη, θύγατερ Ῥηξήνορος ἀντιθέοιο,<br/>σόν τε πόσιν σά τε γούναθ' ἱκάνω πολλὰ μογήσας<br/>τούσδε τε δαιτυμόνας: τοῖσιν θεοὶ ὄλβια δοῖεν<br/>ζωέμεναι, καὶ παισὶν ἐπιτρέψειεν ἕκαστος<br/>κτήματ' ἐνὶ μεγάροισι γέρας θ' ὅ τι δῆμος ἔδωκεν:<br/>αὐτὰρ ἐμοὶ πομπὴν ὀτρύνετε πατρίδ' ἱκέσθαι<br/>θᾶσσον, ἐπεὶ δὴ δηθὰ φίλων ἄπο πήματα πάσχω."<br/>ὣς εἰπὼν κατ' ἄρ' ἕζετ' ἐπ' ἐσχάρῃ ἐν κονίῃσιν<br/>πὰρ πυρί: οἱ δ' ἄρα πάντες ἀκὴν ἐγένοντο σιωπῇ.<br/>ὀψὲ δὲ δὴ μετέειπε γέρων ἥρως Ἐχένηος,<br/>ὃς δὴ Φαιήκων ἀνδρῶν προγενέστερος ἦεν<br/>καὶ μύθοισι κέκαστο, παλαιά τε πολλά τε εἰδώς:<br/>ὅ σφιν ἐὺ φρονέων ἀγορήσατο καὶ μετέειπεν:<br/>"Ἀλκίνο', οὐ μέν τοι τόδε κάλλιον, οὐδὲ ἔοικε,<br/>ξεῖνον μὲν χαμαὶ ἧσθαι ἐπ' ἐσχάρῃ ἐν κονίῃσιν,<br/>οἵδε δὲ σὸν μῦθον ποτιδέγμενοι ἰσχανόωνται.<br/>ἄλλ' ἄγε δὴ ξεῖνον μὲν ἐπὶ θρόνου ἀργυροήλου<br/>εἷσον ἀναστήσας, σὺ δὲ κηρύκεσσι κέλευσον<br/>οἶνον ἐπικρῆσαι, ἵνα καὶ Διὶ τερπικεραύνῳ<br/>σπείσομεν, ὅς θ' ἱκέτῃσιν ἅμ' αἰδοίοισιν ὀπηδεῖ:<br/>δόρπον δὲ ξείνῳ ταμίη δότω ἔνδον ἐόντων."</rtc></ruby> <ruby><rtc lang="grc" translate="no">αὐτὰρ ἐπεὶ τό γ' ἄκουσ' ἱερὸν μένος Ἀλκινόοιο,<br/>χειρὸς ἑλὼν Ὀδυσῆα δαί̈φρονα ποικιλομήτην<br/>ὦρσεν ἀπ' ἐσχαρόφιν καὶ ἐπὶ θρόνου εἷσε φαεινοῦ,<br/>υἱὸν ἀναστήσας ἀγαπήνορα Λαοδάμαντα,<br/>ὅς οἱ πλησίον ἷζε, μάλιστα δέ μιν φιλέεσκεν.<br/>χέρνιβα δ' ἀμφίπολος προχόῳ ἐπέχευε φέρουσα<br/>καλῇ χρυσείῃ ὑπὲρ ἀργυρέοιο λέβητος,<br/>νίψασθαι: παρὰ δὲ ξεστὴν ἐτάνυσσε τράπεζαν.<br/>σῖτον δ' αἰδοίη ταμίη παρέθηκε φέρουσα,<br/>εἴδατα πόλλ' ἐπιθεῖσα, χαριζομένη παρεόντων.<br/>αὐτὰρ ὁ πῖνε καὶ ἦσθε πολύτλας δῖος Ὀδυσσεύς.<br/>καὶ τότε κήρυκα προσέφη μένος Ἀλκινόοιο:</rtc></ruby> <ruby><rtc lang="grc" translate="no">"Ποντόνοε, κρητῆρα κερασσάμενος μέθυ νεῖμον<br/>πᾶσιν ἀνὰ μέγαρον, ἵνα καὶ Διὶ τερπικεραύνῳ<br/>σπείσομεν, ὅς θ' ἱκέτῃσιν ἅμ' αἰδοίοισιν ὀπηδεῖ."</rtc></ruby> <ruby><rtc lang="grc" translate="no">ὣς φάτο, Ποντόνοος δὲ μελίφρονα οἶνον ἐκίρνα,<br/>νώμησεν δ' ἄρα πᾶσιν ἐπαρξάμενος δεπάεσσιν.<br/>αὐτὰρ ἐπεὶ σπεῖσάν τ' ἔπιόν θ', ὅσον ἤθελε θυμός,<br/>τοῖσιν δ' Ἀλκίνοος ἀγορήσατο καὶ μετέειπε:</rtc></ruby> <ruby><rtc lang="grc" translate="no">"κέκλυτε, Φαιήκων ἡγήτορες ἠδὲ μέδοντες<br/>ὄφρ' εἴπω τά με θυμὸς ἐνὶ στήθεσσι κελεύει.<br/>νῦν μὲν δαισάμενοι κατακείετε οἴκαδ' ἰόντες:<br/>ἠῶθεν δὲ γέροντας ἐπὶ πλέονας καλέσαντες<br/>ξεῖνον ἐνὶ μεγάροις ξεινίσσομεν ἠδὲ θεοῖσιν<br/>ῥέξομεν ἱερὰ καλά, ἔπειτα δὲ καὶ περὶ πομπῆς<br/>μνησόμεθ', ὥς χ' ὁ ξεῖνος ἄνευθε πόνου καὶ ἀνίης<br/>πομπῇ ὑφ' ἡμετέρῃ ἣν πατρίδα γαῖαν ἵκηται<br/>χαίρων καρπαλίμως, εἰ καὶ μάλα τηλόθεν ἐστί,<br/>μηδέ τι μεσσηγύς γε κακὸν καὶ πῆμα πάθῃσι,<br/>πρίν γε τὸν ἧς γαίης ἐπιβήμεναι: ἔνθα δ' ἔπειτα<br/>πείσεται, ἅσσα οἱ αἶσα κατὰ κλῶθές τε βαρεῖαι<br/>γιγνομένῳ νήσαντο λίνῳ, ὅτε μιν τέκε μήτηρ.<br/>εἰ δέ τις ἀθανάτων γε κατ' οὐρανοῦ εἰλήλουθεν,<br/>ἄλλο τι δὴ τόδ' ἔπειτα θεοὶ περιμηχανόωνται.<br/>αἰεὶ γὰρ τὸ πάρος γε θεοὶ φαίνονται ἐναργεῖς<br/>ἡμῖν, εὖτ' ἔρδωμεν ἀγακλειτὰς ἑκατόμβας,<br/>δαίνυνταί τε παρ' ἄμμι καθήμενοι ἔνθα περ ἡμεῖς.<br/>εἰ δ' ἄρα τις καὶ μοῦνος ἰὼν ξύμβληται ὁδίτης,<br/>οὔ τι κατακρύπτουσιν, ἐπεί σφισιν ἐγγύθεν εἰμέν,<br/>ὥς περ Κύκλωπές τε καὶ ἄγρια φῦλα Γιγάντων."</rtc></ruby> <ruby><rtc lang="grc" translate="no">τὸν δ' ἀπαμειβόμενος προσέφη πολύμητις Ὀδυσσεύς:<br/>"Ἀλκίνο', ἄλλο τί τοι μελέτω φρεσίν: οὐ γὰρ ἐγώ γε<br/>ἀθανάτοισιν ἔοικα, τοὶ οὐρανὸν εὐρὺν ἔχουσιν,<br/>οὐ δέμας οὐδὲ φυήν, ἀλλὰ θνητοῖσι βροτοῖσιν.<br/>οὕς τινας ὑμεῖς ἴστε μάλιστ' ὀχέοντας ὀιζὺν<br/>ἀνθρώπων, τοῖσίν κεν ἐν ἄλγεσιν ἰσωσαίμην.<br/>καὶ δ' ἔτι κεν καὶ μᾶλλον ἐγὼ κακὰ μυθησαίμην,<br/>ὅσσα γε δὴ ξύμπαντα θεῶν ἰότητι μόγησα.<br/>ἀλλ' ἐμὲ μὲν δορπῆσαι ἐάσατε κηδόμενόν περ:<br/>οὐ γάρ τι στυγερῇ ἐπὶ γαστέρι κύντερον ἄλλο<br/>ἔπλετο, ἥ τ' ἐκέλευσεν ἕο μνήσασθαι ἀνάγκῃ<br/>καὶ μάλα τειρόμενον καὶ ἐνὶ φρεσὶ πένθος ἔχοντα,<br/>ὡς καὶ ἐγὼ πένθος μὲν ἔχω φρεσίν, ἡ δὲ μάλ' αἰεὶ<br/>ἐσθέμεναι κέλεται καὶ πινέμεν, ἐκ δέ με πάντων<br/>ληθάνει ὅσσ' ἔπαθον, καὶ ἐνιπλησθῆναι ἀνώγει.<br/>ὑμεῖς δ' ὀτρύνεσθαι ἅμ' ἠοῖ φαινομένηφιν,<br/>ὥς κ' ἐμὲ τὸν δύστηνον ἐμῆς ἐπιβήσετε πάτρης<br/>καί περ πολλὰ παθόντα: ἰδόντα με καὶ λίποι αἰὼν<br/>κτῆσιν ἐμήν, δμῶάς τε καὶ ὑψερεφὲς μέγα δῶμα."</rtc></ruby> <ruby><rtc lang="grc" translate="no">ὣς ἔφαθ', οἱ δ' ἄρα πάντες ἐπῄνεον ἠδ' ἐκέλευον<br/>πεμπέμεναι τὸν ξεῖνον, ἐπεὶ κατὰ μοῖραν ἔειπεν.<br/>αὐτὰρ ἐπεὶ σπεῖσάν τ' ἔπιον θ' ὅσον ἤθελε θυμός,<br/>οἱ μὲν κακκείοντες ἔβαν οἶκόνδε ἕκαστος,<br/>αὐτὰρ ὁ ἐν μεγάρῳ ὑπελείπετο δῖος Ὀδυσσεύς,<br/>πὰρ δέ οἱ Ἀρήτη τε καὶ Ἀλκίνοος θεοειδὴς<br/>ἥσθην: ἀμφίπολοι δ' ἀπεκόσμεον ἔντεα δαιτός.<br/>τοῖσιν δ' Ἀρήτη λευκώλενος ἤρχετο μύθων:<br/>ἔγνω γὰρ φᾶρός τε χιτῶνά τε εἵματ' ἰδοῦσα<br/>καλά, τά ῥ' αὐτὴ τεῦξε σὺν ἀμφιπόλοισι γυναιξί:<br/>καί μιν φωνήσασ' ἔπεα πτερόεντα προσηύδα:</rtc></ruby> <ruby><rtc lang="grc" translate="no">"ξεῖνε, τὸ μέν σε πρῶτον ἐγὼν εἰρήσομαι αὐτή:<br/>τίς πόθεν εἰς ἀνδρῶν; τίς τοι τάδε εἵματ' ἔδωκεν;<br/>οὐ δὴ φῆς ἐπὶ πόντον ἀλώμενος ἐνθάδ' ἱκέσθαι;"</rtc></ruby> <ruby><rtc lang="grc" translate="no">τὴν δ' ἀπαμειβόμενος προσέφη πολύμητις Ὀδυσσεύς:<br/>"ἀργαλέον, βασίλεια, διηνεκέως ἀγορεῦσαι<br/>κήδε', ἐπεί μοι πολλὰ δόσαν θεοὶ Οὐρανίωνες:<br/>τοῦτο δέ τοι ἐρέω ὅ μ' ἀνείρεαι ἠδὲ μεταλλᾷς.<br/>Ὠγυγίη τις νῆσος ἀπόπροθεν εἰν ἁλὶ κεῖται:<br/>ἔνθα μὲν Ἄτλαντος θυγάτηρ, δολόεσσα Καλυψὼ<br/>ναίει ἐυπλόκαμος, δεινὴ θεός: οὐδέ τις αὐτῇ<br/>μίσγεται οὔτε θεῶν οὔτε θνητῶν ἀνθρώπων.<br/>ἀλλ' ἐμὲ τὸν δύστηνον ἐφέστιον ἤγαγε δαίμων<br/>οἶον, ἐπεί μοι νῆα θοὴν ἀργῆτι κεραυνῷ<br/>Ζεὺς ἔλσας ἐκέασσε μέσῳ ἐνὶ οἴνοπι πόντῳ.<br/>ἔνθ' ἄλλοι μὲν πάντες ἀπέφθιθεν ἐσθλοὶ ἑταῖροι,<br/>αὐτὰρ ἐγὼ τρόπιν ἀγκὰς ἑλὼν νεὸς ἀμφιελίσσης<br/>ἐννῆμαρ φερόμην: δεκάτῃ δέ με νυκτὶ μελαίνῃ<br/>νῆσον ἐς Ὠγυγίην πέλασαν θεοί, ἔνθα Καλυψὼ<br/>ναίει ἐυπλόκαμος, δεινὴ θεός, ἥ με λαβοῦσα<br/>ἐνδυκέως ἐφίλει τε καὶ ἔτρεφεν ἠδὲ ἔφασκε<br/>θήσειν ἀθάνατον καὶ ἀγήραον ἤματα πάντα:<br/>ἀλλ' ἐμὸν οὔ ποτε θυμὸν ἐνὶ στήθεσσιν ἔπειθεν.<br/>ἔνθα μὲν ἑπτάετες μένον ἔμπεδον, εἵματα δ' αἰεὶ<br/>δάκρυσι δεύεσκον, τά μοι ἄμβροτα δῶκε Καλυψώ:<br/>ἀλλ' ὅτε δὴ ὀγδόατόν μοι ἐπιπλόμενον ἔτος ἦλθεν,<br/>καὶ τότε δή μ' ἐκέλευσεν ἐποτρύνουσα νέεσθαι<br/>Ζηνὸς ὑπ' ἀγγελίης, ἢ καὶ νόος ἐτράπετ' αὐτῆς.<br/>πέμπε δ' ἐπὶ σχεδίης πολυδέσμου, πολλὰ δ' ἔδωκε,<br/>σῖτον καὶ μέθυ ἡδύ, καὶ ἄμβροτα εἵματα ἕσσεν,<br/>οὖρον δὲ προέηκεν ἀπήμονά τε λιαρόν τε.<br/>ἑπτὰ δὲ καὶ δέκα μὲν πλέον ἤματα ποντοπορεύων,<br/>ὀκτωκαιδεκάτῃ δ' ἐφάνη ὄρεα σκιόεντα<br/>γαίης ὑμετέρης, γήθησε δέ μοι φίλον ἦτορ<br/>δυσμόρῳ: ἦ γὰρ ἔμελλον ἔτι ξυνέσεσθαι ὀιζυῖ<br/>πολλῇ, τήν μοι ἐπῶρσε Ποσειδάων ἐνοσίχθων,<br/>ὅς μοι ἐφορμήσας ἀνέμους κατέδησε κέλευθον,<br/>ὤρινεν δὲ θάλασσαν ἀθέσφατον, οὐδέ τι κῦμα<br/>εἴα ἐπὶ σχεδίης ἁδινὰ στενάχοντα φέρεσθαι.<br/>τὴν μὲν ἔπειτα θύελλα διεσκέδασ': αὐτὰρ ἐγώ γε<br/>νηχόμενος τόδε λαῖτμα διέτμαγον, ὄφρα με γαίῃ<br/>ὑμετέρῃ ἐπέλασσε φέρων ἄνεμός τε καὶ ὕδωρ.<br/>ἔνθα κέ μ' ἐκβαίνοντα βιήσατο κῦμ' ἐπὶ χέρσου,<br/>πέτρῃς πρὸς μεγάλῃσι βαλὸν καὶ ἀτερπέι χώρῳ:<br/>ἀλλ' ἀναχασσάμενος νῆχον πάλιν, ἧος ἐπῆλθον<br/>ἐς ποταμόν, τῇ δή μοι ἐείσατο χῶρος ἄριστος,<br/>λεῖος πετράων, καὶ ἐπὶ σκέπας ἦν ἀνέμοιο.<br/>ἐκ δ' ἔπεσον θυμηγερέων, ἐπὶ δ' ἀμβροσίη νὺξ<br/>ἤλυθ'. ἐγὼ δ' ἀπάνευθε διιπετέος ποταμοῖο<br/>ἐκβὰς ἐν θάμνοισι κατέδραθον, ἀμφὶ δὲ φύλλα<br/>ἠφυσάμην: ὕπνον δὲ θεὸς κατ' ἀπείρονα χεῦεν.<br/>ἔνθα μὲν ἐν φύλλοισι φίλον τετιημένος ἦτορ<br/>εὗδον παννύχιος καὶ ἐπ' ἠῶ καὶ μέσον ἦμαρ.<br/>δείλετό τ' ἠέλιος καί με γλυκὺς ὕπνος ἀνῆκεν.<br/>ἀμφιπόλους δ' ἐπὶ θινὶ τεῆς ἐνόησα θυγατρὸς<br/>παιζούσας, ἐν δ' αὐτὴ ἔην ἐικυῖα θεῇσι:<br/>τὴν ἱκέτευσ': ἡ δ' οὔ τι νοήματος ἤμβροτεν ἐσθλοῦ,<br/>ὡς οὐκ ἂν ἔλποιο νεώτερον ἀντιάσαντα<br/>ἐρξέμεν: αἰεὶ γάρ τε νεώτεροι ἀφραδέουσιν.<br/>ἥ μοι σῖτον ἔδωκεν ἅλις ἠδ' αἴθοπα οἶνον<br/>καὶ λοῦσ' ἐν ποταμῷ καί μοι τάδε εἵματ' ἔδωκε.<br/>ταῦτά τοι ἀχνύμενός περ ἀληθείην κατέλεξα."</rtc></ruby> <ruby><rtc lang="grc" translate="no">τὸν δ' αὖτ' Ἀλκίνοος ἀπαμείβετο φώνησέν τε:<br/>"ξεῖν', ἦ τοι μὲν τοῦτο γ' ἐναίσιμον οὐκ ἐνόησε<br/>παῖς ἐμή, οὕνεκά σ' οὔ τι μετ' ἀμφιπόλοισι γυναιξὶν<br/>ἦγεν ἐς ἡμέτερον, σὺ δ' ἄρα πρώτην ἱκέτευσας."</rtc></ruby> <ruby><rtc lang="grc" translate="no">τὸν δ' ἀπαμειβόμενος προσέφη πολύμητις Ὀδυσσεύς:<br/>"ἥρως, μή τοι τοὔνεκ' ἀμύμονα νείκεε κούρην:<br/>ἡ μὲν γάρ μ' ἐκέλευε σὺν ἀμφιπόλοισιν ἕπεσθαι,<br/>ἀλλ' ἐγὼ οὐκ ἔθελον δείσας αἰσχυνόμενός τε,<br/>μή πως καὶ σοὶ θυμὸς ἐπισκύσσαιτο ἰδόντι:<br/>δύσζηλοι γάρ τ' εἰμὲν ἐπὶ χθονὶ φῦλ' ἀνθρώπων."</rtc></ruby> <ruby><rtc lang="grc" translate="no">τὸν δ' αὖτ' Ἀλκίνοος ἀπαμείβετο φώνησέν τε:<br/>"ξεῖν', οὔ μοι τοιοῦτον ἐνὶ στήθεσσι φίλον κῆρ<br/>μαψιδίως κεχολῶσθαι: ἀμείνω δ' αἴσιμα πάντα.<br/>αἲ γάρ, Ζεῦ τε πάτερ καὶ Ἀθηναίη καὶ Ἄπολλον,<br/>τοῖος ἐὼν οἷός ἐσσι, τά τε φρονέων ἅ τ' ἐγώ περ,<br/>παῖδά τ' ἐμὴν ἐχέμεν καὶ ἐμὸς γαμβρὸς καλέεσθαι<br/>αὖθι μένων: οἶκον δέ κ' ἐγὼ καὶ κτήματα δοίην,<br/>εἴ κ' ἐθέλων γε μένοις: ἀέκοντα δέ σ' οὔ τις ἐρύξει<br/>Φαιήκων: μὴ τοῦτο φίλον Διὶ πατρὶ γένοιτο.<br/>πομπὴν δ' ἐς τόδ' ἐγὼ τεκμαίρομαι, ὄφρ' ἐὺ εἰδῇς,<br/>αὔριον ἔς: τῆμος δὲ σὺ μὲν δεδμημένος ὕπνῳ<br/>λέξεαι, οἱ δ' ἐλόωσι γαλήνην, ὄφρ' ἂν ἵκηαι<br/>πατρίδα σὴν καὶ δῶμα, καὶ εἴ πού τοι φίλον ἐστίν,<br/>εἴ περ καὶ μάλα πολλὸν ἑκαστέρω ἔστ' Εὐβοίης,<br/>τήν περ τηλοτάτω φάσ' ἔμμεναι, οἵ μιν ἴδοντο<br/>λαῶν ἡμετέρων, ὅτε τε ξανθὸν Ῥαδάμανθυν<br/>ἦγον ἐποψόμενον Τιτυὸν Γαιήιον υἱόν.<br/>καὶ μὲν οἱ ἔνθ' ἦλθον καὶ ἄτερ καμάτοιο τέλεσσαν<br/>ἤματι τῷ αὐτῷ καὶ ἀπήνυσαν οἴκαδ' ὀπίσσω.<br/>εἰδήσεις δὲ καὶ αὐτὸς ἐνὶ φρεσὶν ὅσσον ἄρισται<br/>νῆες ἐμαὶ καὶ κοῦροι ἀναρρίπτειν ἅλα πηδῷ."</rtc></ruby> <ruby><rtc lang="grc" translate="no">ὣς φάτο, γήθησεν δὲ πολύτλας δῖος Ὀδυσσεύς,<br/>εὐχόμενος δ' ἄρα εἶπεν, ἔπος τ' ἔφατ' ἔκ τ' ὀνόμαζεν:<br/>"Ζεῦ πάτερ, αἴθ' ὅσα εἶπε τελευτήσειεν ἅπαντα<br/>Ἀλκίνοος: τοῦ μέν κεν ἐπὶ ζείδωρον ἄρουραν<br/>ἄσβεστον κλέος εἴη, ἐγὼ δέ κε πατρίδ' ἱκοίμην."</rtc></ruby> <ruby><rtc lang="grc" translate="no">ὣς οἱ μὲν τοιαῦτα πρὸς ἀλλήλους ἀγόρευον:<br/>κέκλετο δ' Ἀρήτη λευκώλενος ἀμφιπόλοισιν<br/>δέμνι' ὑπ' αἰθούσῃ θέμεναι καὶ ῥήγεα καλὰ<br/>πορφύρε' ἐμβαλέειν, στορέσαι τ' ἐφύπερθε τάπητας<br/>χλαίνας τ' ἐνθέμεναι οὔλας καθύπερθεν ἕσασθαι.<br/>αἱ δ' ἴσαν ἐκ μεγάροιο δάος μετὰ χερσὶν ἔχουσαι:<br/>αὐτὰρ ἐπεὶ στόρεσαν πυκινὸν λέχος ἐγκονέουσαι,<br/>ὤτρυνον δ' Ὀδυσῆα παριστάμεναι ἐπέεσσιν:<br/>"ὄρσο κέων, ὦ ξεῖνε: πεποίηται δέ τοι εὐνή."</rtc></ruby> <ruby><rtc lang="grc" translate="no">ὣς φάν, τῷ δ' ἀσπαστὸν ἐείσατο κοιμηθῆναι.<br/>ὣς ὁ μὲν ἔνθα καθεῦδε πολύτλας δῖος Ὀδυσσεὺς<br/>τρητοῖς ἐν λεχέεσσιν ὑπ' αἰθούσῃ ἐριδούπῳ:<br/>Ἀλκίνοος δ' ἄρα λέκτο μυχῷ δόμου ὑψηλοῖο,<br/>πὰρ δὲ γυνὴ δέσποινα λέχος πόρσυνε καὶ εὐνήν.</rtc></ruby>