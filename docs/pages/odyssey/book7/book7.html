<article itemscope itemtype="http://schema.org/Book http://schema.org/PublicationVolume"><meta itemprop="volumeNumber" content="8"/><h2 itemprop="name">The Odyssey</h2><u itemprop="author">Homer</u><section itemscope itemtype="http://schema.org/Book http://schema.org/PublicationIssue"><nav><a href="#!/odyssey/" rel="contents">Table of Contents</a> <a href="#!/odyssey/book6/" rel="next">Previous</a> <a href="#!/odyssey/book8/" rel="next">Next</a></nav><meta itemprop="issueNumber" content="7"/><h3 itemprop="name">Book 7</h3><aside>Be mindful that the English translation provided is but <em>one</em> possible translation. Only the original Greek is held as authoritative and sacred.</aside><ol><ruby><rtc lang="grc" translate="no">ὧς ὁ μὲν ἔνθ' ἠρᾶτο πολύτλας δῖος Ὀδυσσεύς, <rtc lang="grc" translate="no">κούρην δὲ προτὶ ἄστυ φέρεν μένος ἡμιόνοιιν. <rtc lang="grc" translate="no">ἡ δ' ὅτε δὴ οὗ πατρὸς ἀγακλυτὰ δώμαθ' ἵκανε, <rtc lang="grc" translate="no">στῆσεν ἄρ' ἐν προθύροισι, κασίγνητοι δέ μιν ἀμφὶς <rtc lang="grc" translate="no">ἵσταντ' ἀθανάτοις ἐναλίγκιοι, οἵ ῥ' ὑπ' ἀπήνης <rtc lang="grc" translate="no">ἡμιόνους ἔλυον ἐσθῆτά τε ἔσφερον εἴσω. <rtc lang="grc" translate="no">αὐτὴ δ' ἐς θάλαμον ἑὸν ἤιε: δαῖε δέ οἱ πῦρ <rtc lang="grc" translate="no">γρῆυς Ἀπειραίη, θαλαμηπόλος Εὐρυμέδουσα, <rtc lang="grc" translate="no">τήν ποτ' Ἀπείρηθεν νέες ἤγαγον ἀμφιέλισσαι: <rtc lang="grc" translate="no">Ἀλκινόῳ δ' αὐτὴν γέρας ἔξελον, οὕνεκα πᾶσιν <rtc lang="grc" translate="no">Φαιήκεσσιν ἄνασσε, θεοῦ δ' ὣς δῆμος ἄκουεν: <rtc lang="grc" translate="no">ἣ τρέφε Ναυσικάαν λευκώλενον ἐν μεγάροισιν. <rtc lang="grc" translate="no">ἥ οἱ πῦρ ἀνέκαιε καὶ εἴσω δόρπον ἐκόσμει.</rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></ruby> <ruby><rtc lang="grc" translate="no">καὶ τότ' Ὀδυσσεὺς ὦρτο πόλινδ' ἴμεν: ἀμφὶ δ' Ἀθήνη <rtc lang="grc" translate="no">πολλὴν ἠέρα χεῦε φίλα φρονέουσ' Ὀδυσῆι, <rtc lang="grc" translate="no">μή τις Φαιήκων μεγαθύμων ἀντιβολήσας <rtc lang="grc" translate="no">κερτομέοι τ' ἐπέεσσι καὶ ἐξερέοιθ' ὅτις εἴη. <rtc lang="grc" translate="no">ἀλλ' ὅτε δὴ ἄρ' ἔμελλε πόλιν δύσεσθαι ἐραννήν, <rtc lang="grc" translate="no">ἔνθα οἱ ἀντεβόλησε θεά, γλαυκῶπις Ἀθήνη, <rtc lang="grc" translate="no">παρθενικῇ ἐικυῖα νεήνιδι, κάλπιν ἐχούσῃ. <rtc lang="grc" translate="no">στῆ δὲ πρόσθ' αὐτοῦ, ὁ δ' ἀνείρετο δῖος Ὀδυσσεύς:</rtc></rtc></rtc></rtc></rtc></rtc></rtc></rtc></ruby> <ruby><rtc lang="grc" translate="no">"ὦ τέκος, οὐκ ἄν μοι δόμον ἀνέρος ἡγήσαιο <rtc lang="grc" translate="no">Ἀλκινόου, ὃς τοῖσδε μετ' ἀνθρώποισι ἀνάσσει; <rtc lang="grc" translate="no">καὶ γὰρ ἐγὼ ξεῖνος ταλαπείριος ἐνθάδ' ἱκάνω <rtc lang="grc" translate="no">τηλόθεν ἐξ ἀπίης γαίης: τῷ οὔ τινα οἶδα <rtc lang="grc" translate="no">ἀνθρώπων, οἳ τήνδε πόλιν καὶ γαῖαν ἔχουσιν."</rtc></rtc></rtc></rtc></rtc></ruby> <ruby><rtc lang="grc" translate="no">τὸν δ' αὖτε προσέειπε θεά, γλαυκῶπις Ἀθήνη: <rtc lang="grc" translate="no">"τοιγὰρ ἐγώ τοι, ξεῖνε πάτερ, δόμον, ὅν με κελεύεις, <rtc lang="grc" translate="no">δείξω, ἐπεί μοι πατρὸς ἀμύμονος ἐγγύθι ναίει. <rtc lang="grc" translate="no">ἀλλ' ἴθι σιγῇ τοῖον, ἐγὼ δ' ὁδὸν ἡγεμονεύσω, <rtc lang="grc" translate="no">μηδέ τιν' ἀνθρώπων προτιόσσεο μηδ' ἐρέεινε. <rtc lang="grc" translate="no">οὐ γὰρ ξείνους οἵδε μάλ' ἀνθρώπους ἀνέχονται, <rtc lang="grc" translate="no">οὐδ' ἀγαπαζόμενοι φιλέουσ' ὅς κ' ἄλλοθεν ἔλθῃ. <rtc lang="grc" translate="no">νηυσὶ θοῇσιν τοί γε πεποιθότες ὠκείῃσι <rtc lang="grc" translate="no">λαῖτμα μέγ' ἐκπερόωσιν, ἐπεί σφισι δῶκ' ἐνοσίχθων: <rtc lang="grc" translate="no">τῶν νέες ὠκεῖαι ὡς εἰ πτερὸν ἠὲ νόημα." <rtc lang="grc" translate="no">ὣς ἄρα φωνήσασ' ἡγήσατο Παλλὰς Ἀθήνη <rtc lang="grc" translate="no">καρπαλίμως: ὁ δ' ἔπειτα μετ' ἴχνια βαῖνε θεοῖο. <rtc lang="grc" translate="no">τὸν δ' ἄρα Φαίηκες ναυσικλυτοὶ οὐκ ἐνόησαν <rtc lang="grc" translate="no">ἐρχόμενον κατὰ ἄστυ διὰ σφέας: οὐ γὰρ Ἀθήνη <rtc lang="grc" translate="no">εἴα ἐυπλόκαμος, δεινὴ θεός, ἥ ῥά οἱ ἀχλὺν <rtc lang="grc" translate="no">θεσπεσίην κατέχευε φίλα φρονέουσ' ἐνὶ θυμῷ. <rtc lang="grc" translate="no">θαύμαζεν δ' Ὀδυσεὺς λιμένας καὶ νῆας ἐίσας <rtc lang="grc" translate="no">αὐτῶν θ' ἡρώων ἀγορὰς καὶ τείχεα μακρὰ <rtc lang="grc" translate="no">ὑψηλά, σκολόπεσσιν ἀρηρότα, θαῦμα ἰδέσθαι. <rtc lang="grc" translate="no">ἀλλ' ὅτε δὴ βασιλῆος ἀγακλυτὰ δώμαθ' ἵκοντο, <rtc lang="grc" translate="no">τοῖσι δὲ μύθων ἦρχε θεά, γλαυκῶπις Ἀθήνη:</rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></ruby> <ruby><rtc lang="grc" translate="no">"οὗτος δή τοι, ξεῖνε πάτερ, δόμος, ὅν με κελεύεις <rtc lang="grc" translate="no">πεφραδέμεν: δήεις δὲ διοτρεφέας βασιλῆας <rtc lang="grc" translate="no">δαίτην δαινυμένους: σὺ δ' ἔσω κίε, μηδέ τι θυμῷ <rtc lang="grc" translate="no">τάρβει: θαρσαλέος γὰρ ἀνὴρ ἐν πᾶσιν ἀμείνων <rtc lang="grc" translate="no">ἔργοισιν τελέθει, εἰ καί ποθεν ἄλλοθεν ἔλθοι. <rtc lang="grc" translate="no">δέσποιναν μὲν πρῶτα κιχήσεαι ἐν μεγάροισιν: <rtc lang="grc" translate="no">Ἀρήτη δ' ὄνομ' ἐστὶν ἐπώνυμον, ἐκ δὲ τοκήων <rtc lang="grc" translate="no">τῶν αὐτῶν οἵ περ τέκον Ἀλκίνοον βασιλῆα. <rtc lang="grc" translate="no">Ναυσίθοον μὲν πρῶτα Ποσειδάων ἐνοσίχθων <rtc lang="grc" translate="no">γείνατο καὶ Περίβοια, γυναικῶν εἶδος ἀρίστη, <rtc lang="grc" translate="no">ὁπλοτάτη θυγάτηρ μεγαλήτορος Εὐρυμέδοντος, <rtc lang="grc" translate="no">ὅς ποθ' ὑπερθύμοισι Γιγάντεσσιν βασίλευεν. <rtc lang="grc" translate="no">ἀλλ' ὁ μὲν ὤλεσε λαὸν ἀτάσθαλον, ὤλετο δ' αὐτός: <rtc lang="grc" translate="no">τῇ δὲ Ποσειδάων ἐμίγη καὶ ἐγείνατο παῖδα <rtc lang="grc" translate="no">Ναυσίθοον μεγάθυμον, ὃς ἐν Φαίηξιν ἄνασσε: <rtc lang="grc" translate="no">Ναυσίθοος δ' ἔτεκεν Ῥηξήνορά τ' Ἀλκίνοόν τε. <rtc lang="grc" translate="no">τὸν μὲν ἄκουρον ἐόντα βάλ' ἀργυρότοξος Ἀπόλλων <rtc lang="grc" translate="no">νυμφίον ἐν μεγάρῳ, μίαν οἴην παῖδα λιπόντα <rtc lang="grc" translate="no">Ἀρήτην: τὴν δ' Ἀλκίνοος ποιήσατ' ἄκοιτιν, <rtc lang="grc" translate="no">καί μιν ἔτισ', ὡς οὔ τις ἐπὶ χθονὶ τίεται ἄλλη, <rtc lang="grc" translate="no">ὅσσαι νῦν γε γυναῖκες ὑπ' ἀνδράσιν οἶκον ἔχουσιν. <rtc lang="grc" translate="no">ὣς κείνη περὶ κῆρι τετίμηταί τε καὶ ἔστιν <rtc lang="grc" translate="no">ἔκ τε φίλων παίδων ἔκ τ' αὐτοῦ Ἀλκινόοιο <rtc lang="grc" translate="no">καὶ λαῶν, οἵ μίν ῥα θεὸν ὣς εἰσορόωντες <rtc lang="grc" translate="no">δειδέχαται μύθοισιν, ὅτε στείχῃσ' ἀνὰ ἄστυ. <rtc lang="grc" translate="no">οὐ μὲν γάρ τι νόου γε καὶ αὐτὴ δεύεται ἐσθλοῦ: <rtc lang="grc" translate="no">ᾗσι τ' ἐὺ φρονέῃσι καὶ ἀνδράσι νείκεα λύει. <rtc lang="grc" translate="no">εἴ κέν τοι κείνη γε φίλα φρονέῃσ' ἐνὶ θυμῷ, <rtc lang="grc" translate="no">ἐλπωρή τοι ἔπειτα φίλους τ' ἰδέειν καὶ ἱκέσθαι <rtc lang="grc" translate="no">οἶκον ἐς ὑψόροφον καὶ σὴν ἐς πατρίδα γαῖαν."</rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></ruby> <ruby><rtc lang="grc" translate="no">ὣς ἄρα φωνήσασ' ἀπέβη γλαυκῶπις Ἀθήνη <rtc lang="grc" translate="no">πόντον ἐπ' ἀτρύγετον, λίπε δὲ Σχερίην ἐρατεινήν, <rtc lang="grc" translate="no">ἵκετο δ' ἐς Μαραθῶνα καὶ εὐρυάγυιαν Ἀθήνην, <rtc lang="grc" translate="no">δῦνε δ' Ἐρεχθῆος πυκινὸν δόμον. αὐτὰρ Ὀδυσσεὺς <rtc lang="grc" translate="no">Ἀλκινόου πρὸς δώματ' ἴε κλυτά: πολλὰ δέ οἱ κῆρ <rtc lang="grc" translate="no">ὥρμαιν' ἱσταμένῳ, πρὶν χάλκεον οὐδὸν ἱκέσθαι. <rtc lang="grc" translate="no">ὥς τε γὰρ ἠελίου αἴγλη πέλεν ἠὲ σελήνης <rtc lang="grc" translate="no">δῶμα καθ' ὑψερεφὲς μεγαλήτορος Ἀλκινόοιο. <rtc lang="grc" translate="no">χάλκεοι μὲν γὰρ τοῖχοι ἐληλέδατ' ἔνθα καὶ ἔνθα, <rtc lang="grc" translate="no">ἐς μυχὸν ἐξ οὐδοῦ, περὶ δὲ θριγκὸς κυάνοιο: <rtc lang="grc" translate="no">χρύσειαι δὲ θύραι πυκινὸν δόμον ἐντὸς ἔεργον: <rtc lang="grc" translate="no">σταθμοὶ δ' ἀργύρεοι ἐν χαλκέῳ ἕστασαν οὐδῷ, <rtc lang="grc" translate="no">ἀργύρεον δ' ἐφ' ὑπερθύριον, χρυσέη δὲ κορώνη. <rtc lang="grc" translate="no">χρύσειοι δ' ἑκάτερθε καὶ ἀργύρεοι κύνες ἦσαν, <rtc lang="grc" translate="no">οὓς Ἥφαιστος ἔτευξεν ἰδυίῃσι πραπίδεσσι <rtc lang="grc" translate="no">δῶμα φυλασσέμεναι μεγαλήτορος Ἀλκινόοιο, <rtc lang="grc" translate="no">ἀθανάτους ὄντας καὶ ἀγήρως ἤματα πάντα. <rtc lang="grc" translate="no">ἐν δὲ θρόνοι περὶ τοῖχον ἐρηρέδατ' ἔνθα καὶ ἔνθα, <rtc lang="grc" translate="no">ἐς μυχὸν ἐξ οὐδοῖο διαμπερές, ἔνθ' ἐνὶ πέπλοι <rtc lang="grc" translate="no">λεπτοὶ ἐύννητοι βεβλήατο, ἔργα γυναικῶν. <rtc lang="grc" translate="no">ἔνθα δὲ Φαιήκων ἡγήτορες ἑδριόωντο <rtc lang="grc" translate="no">πίνοντες καὶ ἔδοντες: ἐπηετανὸν γὰρ ἔχεσκον. <rtc lang="grc" translate="no">χρύσειοι δ' ἄρα κοῦροι ἐυδμήτων ἐπὶ βωμῶν <rtc lang="grc" translate="no">ἕστασαν αἰθομένας δαί̈δας μετὰ χερσὶν ἔχοντες, <rtc lang="grc" translate="no">φαίνοντες νύκτας κατὰ δώματα δαιτυμόνεσσι. <rtc lang="grc" translate="no">πεντήκοντα δέ οἱ δμωαὶ κατὰ δῶμα γυναῖκες <rtc lang="grc" translate="no">αἱ μὲν ἀλετρεύουσι μύλῃς ἔπι μήλοπα καρπόν, <rtc lang="grc" translate="no">αἱ δ' ἱστοὺς ὑφόωσι καὶ ἠλάκατα στρωφῶσιν <rtc lang="grc" translate="no">ἥμεναι, οἷά τε φύλλα μακεδνῆς αἰγείροιο: <rtc lang="grc" translate="no">καιρουσσέων δ' ὀθονέων ἀπολείβεται ὑγρὸν ἔλαιον. <rtc lang="grc" translate="no">ὅσσον Φαίηκες περὶ πάντων ἴδριες ἀνδρῶν <rtc lang="grc" translate="no">νῆα θοὴν ἐνὶ πόντῳ ἐλαυνέμεν, ὣς δὲ γυναῖκες <rtc lang="grc" translate="no">ἱστῶν τεχνῆσσαι: πέρι γάρ σφισι δῶκεν Ἀθήνη <rtc lang="grc" translate="no">ἔργα τ' ἐπίστασθαι περικαλλέα καὶ φρένας ἐσθλάς. <rtc lang="grc" translate="no">ἔκτοσθεν δ' αὐλῆς μέγας ὄρχατος ἄγχι θυράων <rtc lang="grc" translate="no">τετράγυος: περὶ δ' ἕρκος ἐλήλαται ἀμφοτέρωθεν. <rtc lang="grc" translate="no">ἔνθα δὲ δένδρεα μακρὰ πεφύκασι τηλεθόωντα, <rtc lang="grc" translate="no">ὄγχναι καὶ ῥοιαὶ καὶ μηλέαι ἀγλαόκαρποι <rtc lang="grc" translate="no">συκέαι τε γλυκεραὶ καὶ ἐλαῖαι τηλεθόωσαι. <rtc lang="grc" translate="no">τάων οὔ ποτε καρπὸς ἀπόλλυται οὐδ' ἀπολείπει <rtc lang="grc" translate="no">χείματος οὐδὲ θέρευς, ἐπετήσιος: ἀλλὰ μάλ' αἰεὶ <rtc lang="grc" translate="no">Ζεφυρίη πνείουσα τὰ μὲν φύει, ἄλλα δὲ πέσσει. <rtc lang="grc" translate="no">ὄγχνη ἐπ' ὄγχνῃ γηράσκει, μῆλον δ' ἐπὶ μήλῳ, <rtc lang="grc" translate="no">αὐτὰρ ἐπὶ σταφυλῇ σταφυλή, σῦκον δ' ἐπὶ σύκῳ. <rtc lang="grc" translate="no">ἔνθα δέ οἱ πολύκαρπος ἀλωὴ ἐρρίζωται, <rtc lang="grc" translate="no">τῆς ἕτερον μὲν θειλόπεδον λευρῷ ἐνὶ χώρῳ <rtc lang="grc" translate="no">τέρσεται ἠελίῳ, ἑτέρας δ' ἄρα τε τρυγόωσιν, <rtc lang="grc" translate="no">ἄλλας δὲ τραπέουσι: πάροιθε δέ τ' ὄμφακές εἰσιν <rtc lang="grc" translate="no">ἄνθος ἀφιεῖσαι, ἕτεραι δ' ὑποπερκάζουσιν. <rtc lang="grc" translate="no">ἔνθα δὲ κοσμηταὶ πρασιαὶ παρὰ νείατον ὄρχον <rtc lang="grc" translate="no">παντοῖαι πεφύασιν, ἐπηετανὸν γανόωσαι: <rtc lang="grc" translate="no">ἐν δὲ δύω κρῆναι ἡ μέν τ' ἀνὰ κῆπον ἅπαντα <rtc lang="grc" translate="no">σκίδναται, ἡ δ' ἑτέρωθεν ὑπ' αὐλῆς οὐδὸν ἵησι <rtc lang="grc" translate="no">πρὸς δόμον ὑψηλόν, ὅθεν ὑδρεύοντο πολῖται. <rtc lang="grc" translate="no">τοῖ' ἄρ' ἐν Ἀλκινόοιο θεῶν ἔσαν ἀγλαὰ δῶρα.</rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></ruby> <ruby><rtc lang="grc" translate="no">ἔνθα στὰς θηεῖτο πολύτλας δῖος Ὀδυσσεύς. <rtc lang="grc" translate="no">αὐτὰρ ἐπεὶ δὴ πάντα ἑῷ θηήσατο θυμῷ, <rtc lang="grc" translate="no">καρπαλίμως ὑπὲρ οὐδὸν ἐβήσετο δώματος εἴσω. <rtc lang="grc" translate="no">εὗρε δὲ Φαιήκων ἡγήτορας ἠδὲ μέδοντας <rtc lang="grc" translate="no">σπένδοντας δεπάεσσιν ἐυσκόπῳ ἀργεϊφόντῃ, <rtc lang="grc" translate="no">ᾧ πυμάτῳ σπένδεσκον, ὅτε μνησαίατο κοίτου. <rtc lang="grc" translate="no">αὐτὰρ ὁ βῆ διὰ δῶμα πολύτλας δῖος Ὀδυσσεὺς <rtc lang="grc" translate="no">πολλὴν ἠέρ' ἔων, ἥν οἱ περίχευεν Ἀθήνη, <rtc lang="grc" translate="no">ὄφρ' ἵκετ' Ἀρήτην τε καὶ Ἀλκίνοον βασιλῆα. <rtc lang="grc" translate="no">ἀμφὶ δ' ἄρ' Ἀρήτης βάλε γούνασι χεῖρας Ὀδυσσεύς, <rtc lang="grc" translate="no">καὶ τότε δή ῥ' αὐτοῖο πάλιν χύτο θέσφατος ἀήρ. <rtc lang="grc" translate="no">οἱ δ' ἄνεῳ ἐγένοντο, δόμον κάτα φῶτα ἰδόντες: <rtc lang="grc" translate="no">θαύμαζον δ' ὁρόωντες. ὁ δὲ λιτάνευεν Ὀδυσσεύς:</rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></ruby> <ruby><rtc lang="grc" translate="no">"Ἀρήτη, θύγατερ Ῥηξήνορος ἀντιθέοιο, <rtc lang="grc" translate="no">σόν τε πόσιν σά τε γούναθ' ἱκάνω πολλὰ μογήσας <rtc lang="grc" translate="no">τούσδε τε δαιτυμόνας: τοῖσιν θεοὶ ὄλβια δοῖεν <rtc lang="grc" translate="no">ζωέμεναι, καὶ παισὶν ἐπιτρέψειεν ἕκαστος <rtc lang="grc" translate="no">κτήματ' ἐνὶ μεγάροισι γέρας θ' ὅ τι δῆμος ἔδωκεν: <rtc lang="grc" translate="no">αὐτὰρ ἐμοὶ πομπὴν ὀτρύνετε πατρίδ' ἱκέσθαι <rtc lang="grc" translate="no">θᾶσσον, ἐπεὶ δὴ δηθὰ φίλων ἄπο πήματα πάσχω." <rtc lang="grc" translate="no">ὣς εἰπὼν κατ' ἄρ' ἕζετ' ἐπ' ἐσχάρῃ ἐν κονίῃσιν <rtc lang="grc" translate="no">πὰρ πυρί: οἱ δ' ἄρα πάντες ἀκὴν ἐγένοντο σιωπῇ. <rtc lang="grc" translate="no">ὀψὲ δὲ δὴ μετέειπε γέρων ἥρως Ἐχένηος, <rtc lang="grc" translate="no">ὃς δὴ Φαιήκων ἀνδρῶν προγενέστερος ἦεν <rtc lang="grc" translate="no">καὶ μύθοισι κέκαστο, παλαιά τε πολλά τε εἰδώς: <rtc lang="grc" translate="no">ὅ σφιν ἐὺ φρονέων ἀγορήσατο καὶ μετέειπεν: <rtc lang="grc" translate="no">"Ἀλκίνο', οὐ μέν τοι τόδε κάλλιον, οὐδὲ ἔοικε, <rtc lang="grc" translate="no">ξεῖνον μὲν χαμαὶ ἧσθαι ἐπ' ἐσχάρῃ ἐν κονίῃσιν, <rtc lang="grc" translate="no">οἵδε δὲ σὸν μῦθον ποτιδέγμενοι ἰσχανόωνται. <rtc lang="grc" translate="no">ἄλλ' ἄγε δὴ ξεῖνον μὲν ἐπὶ θρόνου ἀργυροήλου <rtc lang="grc" translate="no">εἷσον ἀναστήσας, σὺ δὲ κηρύκεσσι κέλευσον <rtc lang="grc" translate="no">οἶνον ἐπικρῆσαι, ἵνα καὶ Διὶ τερπικεραύνῳ <rtc lang="grc" translate="no">σπείσομεν, ὅς θ' ἱκέτῃσιν ἅμ' αἰδοίοισιν ὀπηδεῖ: <rtc lang="grc" translate="no">δόρπον δὲ ξείνῳ ταμίη δότω ἔνδον ἐόντων."</rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></ruby> <ruby><rtc lang="grc" translate="no">αὐτὰρ ἐπεὶ τό γ' ἄκουσ' ἱερὸν μένος Ἀλκινόοιο, <rtc lang="grc" translate="no">χειρὸς ἑλὼν Ὀδυσῆα δαί̈φρονα ποικιλομήτην <rtc lang="grc" translate="no">ὦρσεν ἀπ' ἐσχαρόφιν καὶ ἐπὶ θρόνου εἷσε φαεινοῦ, <rtc lang="grc" translate="no">υἱὸν ἀναστήσας ἀγαπήνορα Λαοδάμαντα, <rtc lang="grc" translate="no">ὅς οἱ πλησίον ἷζε, μάλιστα δέ μιν φιλέεσκεν. <rtc lang="grc" translate="no">χέρνιβα δ' ἀμφίπολος προχόῳ ἐπέχευε φέρουσα <rtc lang="grc" translate="no">καλῇ χρυσείῃ ὑπὲρ ἀργυρέοιο λέβητος, <rtc lang="grc" translate="no">νίψασθαι: παρὰ δὲ ξεστὴν ἐτάνυσσε τράπεζαν. <rtc lang="grc" translate="no">σῖτον δ' αἰδοίη ταμίη παρέθηκε φέρουσα, <rtc lang="grc" translate="no">εἴδατα πόλλ' ἐπιθεῖσα, χαριζομένη παρεόντων. <rtc lang="grc" translate="no">αὐτὰρ ὁ πῖνε καὶ ἦσθε πολύτλας δῖος Ὀδυσσεύς. <rtc lang="grc" translate="no">καὶ τότε κήρυκα προσέφη μένος Ἀλκινόοιο:</rtc></rtc></rtc></rtc></rtc></rtc></rtc></rtc></rtc></rtc></rtc></rtc></ruby> <ruby><rtc lang="grc" translate="no">"Ποντόνοε, κρητῆρα κερασσάμενος μέθυ νεῖμον <rtc lang="grc" translate="no">πᾶσιν ἀνὰ μέγαρον, ἵνα καὶ Διὶ τερπικεραύνῳ <rtc lang="grc" translate="no">σπείσομεν, ὅς θ' ἱκέτῃσιν ἅμ' αἰδοίοισιν ὀπηδεῖ."</rtc></rtc></rtc></ruby> <ruby><rtc lang="grc" translate="no">ὣς φάτο, Ποντόνοος δὲ μελίφρονα οἶνον ἐκίρνα, <rtc lang="grc" translate="no">νώμησεν δ' ἄρα πᾶσιν ἐπαρξάμενος δεπάεσσιν. <rtc lang="grc" translate="no">αὐτὰρ ἐπεὶ σπεῖσάν τ' ἔπιόν θ', ὅσον ἤθελε θυμός, <rtc lang="grc" translate="no">τοῖσιν δ' Ἀλκίνοος ἀγορήσατο καὶ μετέειπε:</rtc></rtc></rtc></rtc></ruby> <ruby><rtc lang="grc" translate="no">"κέκλυτε, Φαιήκων ἡγήτορες ἠδὲ μέδοντες <rtc lang="grc" translate="no">ὄφρ' εἴπω τά με θυμὸς ἐνὶ στήθεσσι κελεύει. <rtc lang="grc" translate="no">νῦν μὲν δαισάμενοι κατακείετε οἴκαδ' ἰόντες: <rtc lang="grc" translate="no">ἠῶθεν δὲ γέροντας ἐπὶ πλέονας καλέσαντες <rtc lang="grc" translate="no">ξεῖνον ἐνὶ μεγάροις ξεινίσσομεν ἠδὲ θεοῖσιν <rtc lang="grc" translate="no">ῥέξομεν ἱερὰ καλά, ἔπειτα δὲ καὶ περὶ πομπῆς <rtc lang="grc" translate="no">μνησόμεθ', ὥς χ' ὁ ξεῖνος ἄνευθε πόνου καὶ ἀνίης <rtc lang="grc" translate="no">πομπῇ ὑφ' ἡμετέρῃ ἣν πατρίδα γαῖαν ἵκηται <rtc lang="grc" translate="no">χαίρων καρπαλίμως, εἰ καὶ μάλα τηλόθεν ἐστί, <rtc lang="grc" translate="no">μηδέ τι μεσσηγύς γε κακὸν καὶ πῆμα πάθῃσι, <rtc lang="grc" translate="no">πρίν γε τὸν ἧς γαίης ἐπιβήμεναι: ἔνθα δ' ἔπειτα <rtc lang="grc" translate="no">πείσεται, ἅσσα οἱ αἶσα κατὰ κλῶθές τε βαρεῖαι <rtc lang="grc" translate="no">γιγνομένῳ νήσαντο λίνῳ, ὅτε μιν τέκε μήτηρ. <rtc lang="grc" translate="no">εἰ δέ τις ἀθανάτων γε κατ' οὐρανοῦ εἰλήλουθεν, <rtc lang="grc" translate="no">ἄλλο τι δὴ τόδ' ἔπειτα θεοὶ περιμηχανόωνται. <rtc lang="grc" translate="no">αἰεὶ γὰρ τὸ πάρος γε θεοὶ φαίνονται ἐναργεῖς <rtc lang="grc" translate="no">ἡμῖν, εὖτ' ἔρδωμεν ἀγακλειτὰς ἑκατόμβας, <rtc lang="grc" translate="no">δαίνυνταί τε παρ' ἄμμι καθήμενοι ἔνθα περ ἡμεῖς. <rtc lang="grc" translate="no">εἰ δ' ἄρα τις καὶ μοῦνος ἰὼν ξύμβληται ὁδίτης, <rtc lang="grc" translate="no">οὔ τι κατακρύπτουσιν, ἐπεί σφισιν ἐγγύθεν εἰμέν, <rtc lang="grc" translate="no">ὥς περ Κύκλωπές τε καὶ ἄγρια φῦλα Γιγάντων."</rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></ruby> <ruby><rtc lang="grc" translate="no">τὸν δ' ἀπαμειβόμενος προσέφη πολύμητις Ὀδυσσεύς: <rtc lang="grc" translate="no">"Ἀλκίνο', ἄλλο τί τοι μελέτω φρεσίν: οὐ γὰρ ἐγώ γε <rtc lang="grc" translate="no">ἀθανάτοισιν ἔοικα, τοὶ οὐρανὸν εὐρὺν ἔχουσιν, <rtc lang="grc" translate="no">οὐ δέμας οὐδὲ φυήν, ἀλλὰ θνητοῖσι βροτοῖσιν. <rtc lang="grc" translate="no">οὕς τινας ὑμεῖς ἴστε μάλιστ' ὀχέοντας ὀιζὺν <rtc lang="grc" translate="no">ἀνθρώπων, τοῖσίν κεν ἐν ἄλγεσιν ἰσωσαίμην. <rtc lang="grc" translate="no">καὶ δ' ἔτι κεν καὶ μᾶλλον ἐγὼ κακὰ μυθησαίμην, <rtc lang="grc" translate="no">ὅσσα γε δὴ ξύμπαντα θεῶν ἰότητι μόγησα. <rtc lang="grc" translate="no">ἀλλ' ἐμὲ μὲν δορπῆσαι ἐάσατε κηδόμενόν περ: <rtc lang="grc" translate="no">οὐ γάρ τι στυγερῇ ἐπὶ γαστέρι κύντερον ἄλλο <rtc lang="grc" translate="no">ἔπλετο, ἥ τ' ἐκέλευσεν ἕο μνήσασθαι ἀνάγκῃ <rtc lang="grc" translate="no">καὶ μάλα τειρόμενον καὶ ἐνὶ φρεσὶ πένθος ἔχοντα, <rtc lang="grc" translate="no">ὡς καὶ ἐγὼ πένθος μὲν ἔχω φρεσίν, ἡ δὲ μάλ' αἰεὶ <rtc lang="grc" translate="no">ἐσθέμεναι κέλεται καὶ πινέμεν, ἐκ δέ με πάντων <rtc lang="grc" translate="no">ληθάνει ὅσσ' ἔπαθον, καὶ ἐνιπλησθῆναι ἀνώγει. <rtc lang="grc" translate="no">ὑμεῖς δ' ὀτρύνεσθαι ἅμ' ἠοῖ φαινομένηφιν, <rtc lang="grc" translate="no">ὥς κ' ἐμὲ τὸν δύστηνον ἐμῆς ἐπιβήσετε πάτρης <rtc lang="grc" translate="no">καί περ πολλὰ παθόντα: ἰδόντα με καὶ λίποι αἰὼν <rtc lang="grc" translate="no">κτῆσιν ἐμήν, δμῶάς τε καὶ ὑψερεφὲς μέγα δῶμα."</rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></ruby> <ruby><rtc lang="grc" translate="no">ὣς ἔφαθ', οἱ δ' ἄρα πάντες ἐπῄνεον ἠδ' ἐκέλευον <rtc lang="grc" translate="no">πεμπέμεναι τὸν ξεῖνον, ἐπεὶ κατὰ μοῖραν ἔειπεν. <rtc lang="grc" translate="no">αὐτὰρ ἐπεὶ σπεῖσάν τ' ἔπιον θ' ὅσον ἤθελε θυμός, <rtc lang="grc" translate="no">οἱ μὲν κακκείοντες ἔβαν οἶκόνδε ἕκαστος, <rtc lang="grc" translate="no">αὐτὰρ ὁ ἐν μεγάρῳ ὑπελείπετο δῖος Ὀδυσσεύς, <rtc lang="grc" translate="no">πὰρ δέ οἱ Ἀρήτη τε καὶ Ἀλκίνοος θεοειδὴς <rtc lang="grc" translate="no">ἥσθην: ἀμφίπολοι δ' ἀπεκόσμεον ἔντεα δαιτός. <rtc lang="grc" translate="no">τοῖσιν δ' Ἀρήτη λευκώλενος ἤρχετο μύθων: <rtc lang="grc" translate="no">ἔγνω γὰρ φᾶρός τε χιτῶνά τε εἵματ' ἰδοῦσα <rtc lang="grc" translate="no">καλά, τά ῥ' αὐτὴ τεῦξε σὺν ἀμφιπόλοισι γυναιξί: <rtc lang="grc" translate="no">καί μιν φωνήσασ' ἔπεα πτερόεντα προσηύδα:</rtc></rtc></rtc></rtc></rtc></rtc></rtc></rtc></rtc></rtc></rtc></ruby> <ruby><rtc lang="grc" translate="no">"ξεῖνε, τὸ μέν σε πρῶτον ἐγὼν εἰρήσομαι αὐτή: <rtc lang="grc" translate="no">τίς πόθεν εἰς ἀνδρῶν; τίς τοι τάδε εἵματ' ἔδωκεν; <rtc lang="grc" translate="no">οὐ δὴ φῆς ἐπὶ πόντον ἀλώμενος ἐνθάδ' ἱκέσθαι;"</rtc></rtc></rtc></ruby> <ruby><rtc lang="grc" translate="no">τὴν δ' ἀπαμειβόμενος προσέφη πολύμητις Ὀδυσσεύς: <rtc lang="grc" translate="no">"ἀργαλέον, βασίλεια, διηνεκέως ἀγορεῦσαι <rtc lang="grc" translate="no">κήδε', ἐπεί μοι πολλὰ δόσαν θεοὶ Οὐρανίωνες: <rtc lang="grc" translate="no">τοῦτο δέ τοι ἐρέω ὅ μ' ἀνείρεαι ἠδὲ μεταλλᾷς. <rtc lang="grc" translate="no">Ὠγυγίη τις νῆσος ἀπόπροθεν εἰν ἁλὶ κεῖται: <rtc lang="grc" translate="no">ἔνθα μὲν Ἄτλαντος θυγάτηρ, δολόεσσα Καλυψὼ <rtc lang="grc" translate="no">ναίει ἐυπλόκαμος, δεινὴ θεός: οὐδέ τις αὐτῇ <rtc lang="grc" translate="no">μίσγεται οὔτε θεῶν οὔτε θνητῶν ἀνθρώπων. <rtc lang="grc" translate="no">ἀλλ' ἐμὲ τὸν δύστηνον ἐφέστιον ἤγαγε δαίμων <rtc lang="grc" translate="no">οἶον, ἐπεί μοι νῆα θοὴν ἀργῆτι κεραυνῷ <rtc lang="grc" translate="no">Ζεὺς ἔλσας ἐκέασσε μέσῳ ἐνὶ οἴνοπι πόντῳ. <rtc lang="grc" translate="no">ἔνθ' ἄλλοι μὲν πάντες ἀπέφθιθεν ἐσθλοὶ ἑταῖροι, <rtc lang="grc" translate="no">αὐτὰρ ἐγὼ τρόπιν ἀγκὰς ἑλὼν νεὸς ἀμφιελίσσης <rtc lang="grc" translate="no">ἐννῆμαρ φερόμην: δεκάτῃ δέ με νυκτὶ μελαίνῃ <rtc lang="grc" translate="no">νῆσον ἐς Ὠγυγίην πέλασαν θεοί, ἔνθα Καλυψὼ <rtc lang="grc" translate="no">ναίει ἐυπλόκαμος, δεινὴ θεός, ἥ με λαβοῦσα <rtc lang="grc" translate="no">ἐνδυκέως ἐφίλει τε καὶ ἔτρεφεν ἠδὲ ἔφασκε <rtc lang="grc" translate="no">θήσειν ἀθάνατον καὶ ἀγήραον ἤματα πάντα: <rtc lang="grc" translate="no">ἀλλ' ἐμὸν οὔ ποτε θυμὸν ἐνὶ στήθεσσιν ἔπειθεν. <rtc lang="grc" translate="no">ἔνθα μὲν ἑπτάετες μένον ἔμπεδον, εἵματα δ' αἰεὶ <rtc lang="grc" translate="no">δάκρυσι δεύεσκον, τά μοι ἄμβροτα δῶκε Καλυψώ: <rtc lang="grc" translate="no">ἀλλ' ὅτε δὴ ὀγδόατόν μοι ἐπιπλόμενον ἔτος ἦλθεν, <rtc lang="grc" translate="no">καὶ τότε δή μ' ἐκέλευσεν ἐποτρύνουσα νέεσθαι <rtc lang="grc" translate="no">Ζηνὸς ὑπ' ἀγγελίης, ἢ καὶ νόος ἐτράπετ' αὐτῆς. <rtc lang="grc" translate="no">πέμπε δ' ἐπὶ σχεδίης πολυδέσμου, πολλὰ δ' ἔδωκε, <rtc lang="grc" translate="no">σῖτον καὶ μέθυ ἡδύ, καὶ ἄμβροτα εἵματα ἕσσεν, <rtc lang="grc" translate="no">οὖρον δὲ προέηκεν ἀπήμονά τε λιαρόν τε. <rtc lang="grc" translate="no">ἑπτὰ δὲ καὶ δέκα μὲν πλέον ἤματα ποντοπορεύων, <rtc lang="grc" translate="no">ὀκτωκαιδεκάτῃ δ' ἐφάνη ὄρεα σκιόεντα <rtc lang="grc" translate="no">γαίης ὑμετέρης, γήθησε δέ μοι φίλον ἦτορ <rtc lang="grc" translate="no">δυσμόρῳ: ἦ γὰρ ἔμελλον ἔτι ξυνέσεσθαι ὀιζυῖ <rtc lang="grc" translate="no">πολλῇ, τήν μοι ἐπῶρσε Ποσειδάων ἐνοσίχθων, <rtc lang="grc" translate="no">ὅς μοι ἐφορμήσας ἀνέμους κατέδησε κέλευθον, <rtc lang="grc" translate="no">ὤρινεν δὲ θάλασσαν ἀθέσφατον, οὐδέ τι κῦμα <rtc lang="grc" translate="no">εἴα ἐπὶ σχεδίης ἁδινὰ στενάχοντα φέρεσθαι. <rtc lang="grc" translate="no">τὴν μὲν ἔπειτα θύελλα διεσκέδασ': αὐτὰρ ἐγώ γε <rtc lang="grc" translate="no">νηχόμενος τόδε λαῖτμα διέτμαγον, ὄφρα με γαίῃ <rtc lang="grc" translate="no">ὑμετέρῃ ἐπέλασσε φέρων ἄνεμός τε καὶ ὕδωρ. <rtc lang="grc" translate="no">ἔνθα κέ μ' ἐκβαίνοντα βιήσατο κῦμ' ἐπὶ χέρσου, <rtc lang="grc" translate="no">πέτρῃς πρὸς μεγάλῃσι βαλὸν καὶ ἀτερπέι χώρῳ: <rtc lang="grc" translate="no">ἀλλ' ἀναχασσάμενος νῆχον πάλιν, ἧος ἐπῆλθον <rtc lang="grc" translate="no">ἐς ποταμόν, τῇ δή μοι ἐείσατο χῶρος ἄριστος, <rtc lang="grc" translate="no">λεῖος πετράων, καὶ ἐπὶ σκέπας ἦν ἀνέμοιο. <rtc lang="grc" translate="no">ἐκ δ' ἔπεσον θυμηγερέων, ἐπὶ δ' ἀμβροσίη νὺξ <rtc lang="grc" translate="no">ἤλυθ'. ἐγὼ δ' ἀπάνευθε διιπετέος ποταμοῖο <rtc lang="grc" translate="no">ἐκβὰς ἐν θάμνοισι κατέδραθον, ἀμφὶ δὲ φύλλα <rtc lang="grc" translate="no">ἠφυσάμην: ὕπνον δὲ θεὸς κατ' ἀπείρονα χεῦεν. <rtc lang="grc" translate="no">ἔνθα μὲν ἐν φύλλοισι φίλον τετιημένος ἦτορ <rtc lang="grc" translate="no">εὗδον παννύχιος καὶ ἐπ' ἠῶ καὶ μέσον ἦμαρ. <rtc lang="grc" translate="no">δείλετό τ' ἠέλιος καί με γλυκὺς ὕπνος ἀνῆκεν. <rtc lang="grc" translate="no">ἀμφιπόλους δ' ἐπὶ θινὶ τεῆς ἐνόησα θυγατρὸς <rtc lang="grc" translate="no">παιζούσας, ἐν δ' αὐτὴ ἔην ἐικυῖα θεῇσι: <rtc lang="grc" translate="no">τὴν ἱκέτευσ': ἡ δ' οὔ τι νοήματος ἤμβροτεν ἐσθλοῦ, <rtc lang="grc" translate="no">ὡς οὐκ ἂν ἔλποιο νεώτερον ἀντιάσαντα <rtc lang="grc" translate="no">ἐρξέμεν: αἰεὶ γάρ τε νεώτεροι ἀφραδέουσιν. <rtc lang="grc" translate="no">ἥ μοι σῖτον ἔδωκεν ἅλις ἠδ' αἴθοπα οἶνον <rtc lang="grc" translate="no">καὶ λοῦσ' ἐν ποταμῷ καί μοι τάδε εἵματ' ἔδωκε. <rtc lang="grc" translate="no">ταῦτά τοι ἀχνύμενός περ ἀληθείην κατέλεξα."</rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></ruby> <ruby><rtc lang="grc" translate="no">τὸν δ' αὖτ' Ἀλκίνοος ἀπαμείβετο φώνησέν τε: <rtc lang="grc" translate="no">"ξεῖν', ἦ τοι μὲν τοῦτο γ' ἐναίσιμον οὐκ ἐνόησε <rtc lang="grc" translate="no">παῖς ἐμή, οὕνεκά σ' οὔ τι μετ' ἀμφιπόλοισι γυναιξὶν <rtc lang="grc" translate="no">ἦγεν ἐς ἡμέτερον, σὺ δ' ἄρα πρώτην ἱκέτευσας."</rtc></rtc></rtc></rtc></ruby> <ruby><rtc lang="grc" translate="no">τὸν δ' ἀπαμειβόμενος προσέφη πολύμητις Ὀδυσσεύς: <rtc lang="grc" translate="no">"ἥρως, μή τοι τοὔνεκ' ἀμύμονα νείκεε κούρην: <rtc lang="grc" translate="no">ἡ μὲν γάρ μ' ἐκέλευε σὺν ἀμφιπόλοισιν ἕπεσθαι, <rtc lang="grc" translate="no">ἀλλ' ἐγὼ οὐκ ἔθελον δείσας αἰσχυνόμενός τε, <rtc lang="grc" translate="no">μή πως καὶ σοὶ θυμὸς ἐπισκύσσαιτο ἰδόντι: <rtc lang="grc" translate="no">δύσζηλοι γάρ τ' εἰμὲν ἐπὶ χθονὶ φῦλ' ἀνθρώπων."</rtc></rtc></rtc></rtc></rtc></rtc></ruby> <ruby><rtc lang="grc" translate="no">τὸν δ' αὖτ' Ἀλκίνοος ἀπαμείβετο φώνησέν τε: <rtc lang="grc" translate="no">"ξεῖν', οὔ μοι τοιοῦτον ἐνὶ στήθεσσι φίλον κῆρ <rtc lang="grc" translate="no">μαψιδίως κεχολῶσθαι: ἀμείνω δ' αἴσιμα πάντα. <rtc lang="grc" translate="no">αἲ γάρ, Ζεῦ τε πάτερ καὶ Ἀθηναίη καὶ Ἄπολλον, <rtc lang="grc" translate="no">τοῖος ἐὼν οἷός ἐσσι, τά τε φρονέων ἅ τ' ἐγώ περ, <rtc lang="grc" translate="no">παῖδά τ' ἐμὴν ἐχέμεν καὶ ἐμὸς γαμβρὸς καλέεσθαι <rtc lang="grc" translate="no">αὖθι μένων: οἶκον δέ κ' ἐγὼ καὶ κτήματα δοίην, <rtc lang="grc" translate="no">εἴ κ' ἐθέλων γε μένοις: ἀέκοντα δέ σ' οὔ τις ἐρύξει <rtc lang="grc" translate="no">Φαιήκων: μὴ τοῦτο φίλον Διὶ πατρὶ γένοιτο. <rtc lang="grc" translate="no">πομπὴν δ' ἐς τόδ' ἐγὼ τεκμαίρομαι, ὄφρ' ἐὺ εἰδῇς, <rtc lang="grc" translate="no">αὔριον ἔς: τῆμος δὲ σὺ μὲν δεδμημένος ὕπνῳ <rtc lang="grc" translate="no">λέξεαι, οἱ δ' ἐλόωσι γαλήνην, ὄφρ' ἂν ἵκηαι <rtc lang="grc" translate="no">πατρίδα σὴν καὶ δῶμα, καὶ εἴ πού τοι φίλον ἐστίν, <rtc lang="grc" translate="no">εἴ περ καὶ μάλα πολλὸν ἑκαστέρω ἔστ' Εὐβοίης, <rtc lang="grc" translate="no">τήν περ τηλοτάτω φάσ' ἔμμεναι, οἵ μιν ἴδοντο <rtc lang="grc" translate="no">λαῶν ἡμετέρων, ὅτε τε ξανθὸν Ῥαδάμανθυν <rtc lang="grc" translate="no">ἦγον ἐποψόμενον Τιτυὸν Γαιήιον υἱόν. <rtc lang="grc" translate="no">καὶ μὲν οἱ ἔνθ' ἦλθον καὶ ἄτερ καμάτοιο τέλεσσαν <rtc lang="grc" translate="no">ἤματι τῷ αὐτῷ καὶ ἀπήνυσαν οἴκαδ' ὀπίσσω. <rtc lang="grc" translate="no">εἰδήσεις δὲ καὶ αὐτὸς ἐνὶ φρεσὶν ὅσσον ἄρισται <rtc lang="grc" translate="no">νῆες ἐμαὶ καὶ κοῦροι ἀναρρίπτειν ἅλα πηδῷ."</rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></ruby> <ruby><rtc lang="grc" translate="no">ὣς φάτο, γήθησεν δὲ πολύτλας δῖος Ὀδυσσεύς, <rtc lang="grc" translate="no">εὐχόμενος δ' ἄρα εἶπεν, ἔπος τ' ἔφατ' ἔκ τ' ὀνόμαζεν: <rtc lang="grc" translate="no">"Ζεῦ πάτερ, αἴθ' ὅσα εἶπε τελευτήσειεν ἅπαντα <rtc lang="grc" translate="no">Ἀλκίνοος: τοῦ μέν κεν ἐπὶ ζείδωρον ἄρουραν <rtc lang="grc" translate="no">ἄσβεστον κλέος εἴη, ἐγὼ δέ κε πατρίδ' ἱκοίμην."</rtc></rtc></rtc></rtc></rtc></ruby> <ruby><rtc lang="grc" translate="no">ὣς οἱ μὲν τοιαῦτα πρὸς ἀλλήλους ἀγόρευον: <rtc lang="grc" translate="no">κέκλετο δ' Ἀρήτη λευκώλενος ἀμφιπόλοισιν <rtc lang="grc" translate="no">δέμνι' ὑπ' αἰθούσῃ θέμεναι καὶ ῥήγεα καλὰ <rtc lang="grc" translate="no">πορφύρε' ἐμβαλέειν, στορέσαι τ' ἐφύπερθε τάπητας <rtc lang="grc" translate="no">χλαίνας τ' ἐνθέμεναι οὔλας καθύπερθεν ἕσασθαι. <rtc lang="grc" translate="no">αἱ δ' ἴσαν ἐκ μεγάροιο δάος μετὰ χερσὶν ἔχουσαι: <rtc lang="grc" translate="no">αὐτὰρ ἐπεὶ στόρεσαν πυκινὸν λέχος ἐγκονέουσαι, <rtc lang="grc" translate="no">ὤτρυνον δ' Ὀδυσῆα παριστάμεναι ἐπέεσσιν: <rtc lang="grc" translate="no">"ὄρσο κέων, ὦ ξεῖνε: πεποίηται δέ τοι εὐνή."</rtc></rtc></rtc></rtc></rtc></rtc></rtc></rtc></rtc></ruby> <ruby><rtc lang="grc" translate="no">ὣς φάν, τῷ δ' ἀσπαστὸν ἐείσατο κοιμηθῆναι. <rtc lang="grc" translate="no">ὣς ὁ μὲν ἔνθα καθεῦδε πολύτλας δῖος Ὀδυσσεὺς <rtc lang="grc" translate="no">τρητοῖς ἐν λεχέεσσιν ὑπ' αἰθούσῃ ἐριδούπῳ: <rtc lang="grc" translate="no">Ἀλκίνοος δ' ἄρα λέκτο μυχῷ δόμου ὑψηλοῖο, <rtc lang="grc" translate="no">πὰρ δὲ γυνὴ δέσποινα λέχος πόρσυνε καὶ εὐνήν.</rtc></rtc></rtc></rtc></rtc></ruby></ol><nav><a href="#!/odyssey/" rel="contents">Table of Contents</a> <a href="#!/odyssey/book6/" rel="next">Previous</a> <a href="#!/odyssey/book8/" rel="next">Next</a></nav></section><small>Translated by <u>Samuel Butler</u>, <span itemprop="copyrightYear">1900</span>.<br/>Original Greek and English translation are in public domain.</small></article>