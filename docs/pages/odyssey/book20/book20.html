<h2>Book 20</h2><ruby><rtc lang="grc" translate="no">αὐτὰρ ὁ ἐν προδόμῳ εὐνάζετο δῖος Ὀδυσσεύς:<br/>κὰμ μὲν ἀδέψητον βοέην στόρεσ', αὐτὰρ ὕπερθε<br/>κώεα πόλλ' ὀί̈ων, τοὺς ἱρεύεσκον Ἀχαιοί:<br/>Εὐρυνόμη δ' ἄρ' ἐπὶ χλαῖναν βάλε κοιμηθέντι.<br/>ἔνθ' Ὀδυσεὺς μνηστῆρσι κακὰ φρονέων ἐνὶ θυμῷ<br/>κεῖτ' ἐγρηγορόων: ταὶ δ' ἐκ μεγάροιο γυναῖκες<br/>ἤϊσαν, αἳ μνηστῆρσιν ἐμισγέσκοντο πάρος περ,<br/>ἀλλήλῃσι γέλω τε καὶ εὐφροσύνην παρέχουσαι.<br/>τοῦ δ' ὠρίνετο θυμὸς ἐνὶ στήθεσσι φίλοισι:<br/>πολλὰ δὲ μερμήριζε κατὰ φρένα καὶ κατὰ θυμόν,<br/>ἠὲ μεταί̈ξας θάνατον τεύξειεν ἑκάστῃ,<br/>ἦ ἔτ' ἐῷ μνηστῆρσιν ὑπερφιάλοισι μιγῆναι<br/>ὕστατα καὶ πύματα, κραδίη δέ οἱ ἔνδον ὑλάκτει.<br/>ὡς δὲ κύων ἀμαλῇσι περὶ σκυλάκεσσι βεβῶσα<br/>ἄνδρ' ἀγνοιήσασ' ὑλάει μέμονέν τε μάχεσθαι,<br/>ὥς ῥα τοῦ ἔνδον ὑλάκτει ἀγαιομένου κακὰ ἔργα:<br/>στῆθος δὲ πλήξας κραδίην ἠνίπαπε μύθῳ:</rtc></ruby> <ruby><rtc lang="grc" translate="no">"τέτλαθι δή, κραδίη: καὶ κύντερον ἄλλο ποτ' ἔτλης.<br/>ἤματι τῷ ὅτε μοι μένος ἄσχετος ἤσθιε Κύκλωψ<br/>ἰφθίμους ἑτάρους: σὺ δ' ἐτόλμας, ὄφρα σε μῆτις<br/>ἐξάγαγ' ἐξ ἄντροιο ὀϊόμενον θανέεσθαι."</rtc></ruby> <ruby><rtc lang="grc" translate="no">ὣς ἔφατ', ἐν στήθεσσι καθαπτόμενος φίλον ἦτορ:<br/>τῷ δὲ μάλ' ἐν πείσῃ κραδίη μένε τετληυῖα<br/>νωλεμέως: ἀτὰρ αὐτὸς ἑλίσσετο ἔνθα καὶ ἔνθα.<br/>ὡς δ' ὅτε γαστέρ' ἀνὴρ πολέος πυρὸς αἰθομένοιο,<br/>ἐμπλείην κνίσης τε καὶ αἵματος, ἔνθα καὶ ἔνθα<br/>αἰόλλῃ, μάλα δ' ὦκα λιλαίεται ὀπτηθῆναι,<br/>ὣς ἄρ' ὅ γ' ἔνθα καὶ ἔνθα ἑλίσσετο, μερμηρίζων<br/>ὅππως δὴ μνηστῆρσιν ἀναιδέσι χεῖρας ἐφήσει<br/>μοῦνος ἐὼν πολέσι. σχεδόθεν δέ οἱ ἦλθεν Ἀθήνη<br/>οὐρανόθεν καταβᾶσα: δέμας δ' ἤϊκτο γυναικί:<br/>στῆ δ' ἄρ' ὑπὲρ κεφαλῆς καί μιν πρὸς μῦθον ἔειπε:</rtc></ruby> <ruby><rtc lang="grc" translate="no">"τίπτ' αὖτ' ἐγρήσσεις, πάντων περὶ κάμμορε φωτῶν;<br/>οἶκος μέν τοι ὅδ' ἐστί, γυνὴ δέ τοι ἥδ' ἐνὶ οἴκῳ<br/>καὶ, πάϊς, οἷόν πού τις ἐέλδεται ἔμμεναι υἷα."</rtc></ruby> <ruby><rtc lang="grc" translate="no">τὴν δ' ἀπαμειβόμενος προσέφη πολύμητις Ὀδυσσεύς:<br/>"ναὶ δὴ ταῦτά γε πάντα, θεά, κατὰ μοῖραν ἔειπες:<br/>ἀλλά τί μοι τόδε θυμὸς ἐνὶ φρεσὶ μερμηρίζει,<br/>ὅππως δὴ μνηστῆρσιν ἀναιδέσι χεῖρας ἐφήσω,<br/>μοῦνος ἐών: οἱ δ' αἰὲν ἀολλέες ἔνδον ἔασι.<br/>πρὸς δ' ἔτι καὶ τόδε μεῖζον ἐνὶ φρεσὶ μερμηρίζω:<br/>εἴ περ γὰρ κτείναιμι Διός τε σέθεν τε ἕκητι,<br/>πῆ κεν ὑπεκπροφύγοιμι; τά σε φράζεσθαι ἄνωγα."</rtc></ruby> <ruby><rtc lang="grc" translate="no">τὸν δ' αὖτε προσέειπε θεὰ γλαυκῶπις Ἀθήνη:<br/>"σχέτλιε, καὶ μέν τίς τε χερείονι πείθεθ' ἑταίρῳ,<br/>ὅς περ θνητός τ' ἐστὶ καὶ οὐ τόσα μήδεα οἶδεν:<br/>αὐτὰρ ἐγὼ θεός εἰμι, διαμπερὲς ἥ σε φυλάσσω<br/>ἐν πάντεσσι πόνοις. ἐρέω δέ τοι ἐξαναφανδόν:<br/>εἴ περ πεντήκοντα λόχοι μερόπων ἀνθρώπων<br/>νῶϊ περισταῖεν, κτεῖναι μεμαῶτες Ἄρηϊ,<br/>καί κεν τῶν ἐλάσαιο βόας καὶ ἴφια μῆλα.<br/>ἀλλ' ἑλέτω σε καὶ ὕπνος: ἀνίη καὶ τὸ φυλάσσειν<br/>πάννυχον ἐγρήσσοντα, κακῶν δ' ὑποδύσεαι ἤδη."</rtc></ruby> <ruby><rtc lang="grc" translate="no">ὣς φάτο, καί ῥά οἱ ὕπνον ἐπὶ βλεφάροισιν ἔχευεν,<br/>αὐτὴ δ' ἂψ ἐς Ὄλυμπον ἀφίκετο δῖα θεάων.</rtc></ruby> <ruby><rtc lang="grc" translate="no">εὖτε τὸν ὕπνος ἔμαρπτε, λύων μελεδήματα θυμοῦ,<br/>λυσιμελής, ἄλοχος δ' ἄρ' ἐπέγρετο κεδνὰ ἰδυῖα:<br/>κλαῖε δ' ἄρ' ἐν λέκτροισι καθεζομένη μαλακοῖσιν.<br/>αὐτὰρ ἐπεὶ κλαίουσα κορέσσατο ὃν κατὰ θυμόν,<br/>Ἀρτέμιδι πρώτιστον ἐπεύξατο δῖα γυναικῶν:</rtc></ruby> <ruby><rtc lang="grc" translate="no">"Ἄρτεμι, πότνα θεά, θύγατερ Διός, αἴθε μοι ἤδη<br/>ἰὸν ἐνὶ στήθεσσι βαλοῦσ' ἐκ θυμὸν ἕλοιο<br/>αὐτίκα νῦν, ἢ ἔπειτα μ' ἀναρπάξασα θύελλα<br/>οἴχοιτο προφέρουσα κατ' ἠερόεντα κέλευθα,<br/>ἐν προχοῇς δὲ βάλοι ἀψορρόου Ὠκεανοῖο.<br/>ὡς δ' ὅτε Πανδαρέου κούρας ἀνέλοντο θύελλαι:<br/>τῇσι τοκῆας μὲν φθῖσαν θεοί, αἱ δ' ἐλίποντο<br/>ὀρφαναὶ ἐν μεγάροισι, κόμισσε δὲ δῖ' Ἀφροδίτη<br/>τυρῷ καὶ μέλιτι γλυκερῷ καὶ ἡδέϊ οἴνῳ:<br/>Ἥρη δ' αὐτῇσιν περὶ πασέων δῶκε γυναικῶν<br/>εἶδος καὶ πινυτήν, μῆκος δ' ἔπορ' Ἄρτεμις ἁγνή,<br/>ἔργα δ' Ἀθηναίη δέδαε κλυτὰ ἐργάζεσθαι.<br/>εὖτ' Ἀφροδίτη δῖα προσέστιχε μακρὸν Ὄλυμπον,<br/>κούρῃς αἰτήσουσα τέλος θαλεροῖο γάμοιο--<br/>ἐς Δία τερπικέραυνον, ὁ γάρ τ' εὖ οἶδεν ἅπαντα,<br/>μοῖράν τ' ἀμμορίην τε καταθνητῶν ἀνθρώπων--<br/>τόφρα δὲ τὰς κούρας ἅρπυιαι ἀνηρείψαντο<br/>καί ῥ' ἔδοσαν στυγερῇσιν ἐρινύσιν ἀμφιπολεύειν:<br/>ὣς ἔμ' ἀϊστώσειαν Ὀλύμπια δώματ' ἔχοντες,<br/>ἠέ μ' ἐϋπλόκαμος βάλοι Ἄρτεμις, ὄφρ' Ὀδυσῆα<br/>ὀσσομένη καὶ γαῖαν ὕπο στυγερὴν ἀφικοίμην,<br/>μηδέ τι χείρονος ἀνδρὸς ἐϋφραίνοιμι νόημα.<br/>ἀλλὰ τὸ μὲν καὶ ἀνεκτὸν ἔχει κακόν, ὁππότε κέν τις<br/>ἤματα μὲν κλαίῃ, πυκινῶς ἀκαχήμενος ἦτορ,<br/>νύκτας δ' ὕπνος ἔχῃσιν--ὁ γάρ τ' ἐπέλησεν ἁπάντων,<br/>ἐσθλῶν ἠδὲ κακῶν, ἐπεὶ ἄρ βλέφαρ' ἀμφικαλύψῃ--<br/>αὐτὰρ ἐμοὶ καὶ ὀνείρατ' ἐπέσσευεν κακὰ δαίμων.<br/>τῇδε γὰρ αὖ μοι νυκτὶ παρέδραθεν εἴκελος αὐτῷ,<br/>τοῖος ἐὼν οἷος ᾖεν ἅμα στρατῷ: αὐτὰρ ἐμὸν κῆρ<br/>χαῖρ', ἐπεὶ οὐκ ἐφάμην ὄναρ ἔμμεναι, ἀλλ' ὕπαρ ἤδη."<br/>ὣς ἔφατ', αὐτίκα δὲ χρυσόθρονος ἤλυθεν Ἠώς.<br/>τῆς δ' ἄρα κλαιούσης ὄπα σύνθετο δῖος Ὀδυσσεύς:<br/>μερμήριζε δ' ἔπειτα, δόκησε δέ οἱ κατὰ θυμὸν<br/>ἤδη γιγνώσκουσα παρεστάμεναι κεφαλῆφι.<br/>χλαῖναν μὲν συνελὼν καὶ κώεα, τοῖσιν ἐνεῦδεν,<br/>ἐς μέγαρον κατέθηκεν ἐπὶ θρόνου, ἐκ δὲ βοείην<br/>θῆκε θύραζε φέρων, Διὶ δ' εὔξατο χεῖρας ἀνασχών:</rtc></ruby> <ruby><rtc lang="grc" translate="no">"Ζεῦ πάτερ, εἴ μ' ἐθέλοντες ἐπὶ τραφερήν τε καὶ ὑγρὴν<br/>ἤγετ' ἐμὴν ἐς γαῖαν, ἐπεί μ' ἐκακώσατε λίην,<br/>φήμην τίς μοι φάσθω ἐγειρομένων ἀνθρώπων<br/>ἔνδοθεν, ἔκτοσθεν δὲ Διὸς τέρας ἄλλο φανήτω."</rtc></ruby> <ruby><rtc lang="grc" translate="no">ὣς ἔφατ' εὐχόμενος: τοῦ δ' ἔκλυε μητίετα Ζεύς,<br/>αὐτίκα δ' ἐβρόντησεν ἀπ' αἰγλήεντος Ὀλύμπου,<br/>ὑψόθεν ἐκ νεφέων: γήθησε δὲ δῖος Ὀδυσσεύς.<br/>φήμην δ' ἐξ οἴκοιο γυνὴ προέηκεν ἀλετρὶς<br/>πλησίον, ἔνθ' ἄρα οἱ μύλαι ἥατο ποιμένι λαῶν,<br/>τῇσιν δώδεκα πᾶσαι ἐπερρώοντο γυναῖκες<br/>ἄλφιτα τεύχουσαι καὶ ἀλείατα, μυελὸν ἀνδρῶν.<br/>αἱ μὲν ἄρ' ἄλλαι εὗδον, ἐπεὶ κατὰ πυρὸν ἄλεσσαν,<br/>ἡ δὲ μί' οὔπω παύετ', ἀφαυροτάτη δ' ἐτέτυκτο:<br/>ἥ ῥα μύλην στήσασα ἔπος φάτο, σῆμα ἄνακτι:</rtc></ruby> <ruby><rtc lang="grc" translate="no">"Ζεῦ πάτερ, ὅς τε θεοῖσι καὶ ἀνθρώποισιν ἀνάσσεις,<br/>ἦ μεγάλ' ἐβρόντησας ἀπ' οὐρανοῦ ἀστερόεντος,<br/>οὐδέ ποθι νέφος ἐστί: τέρας νύ τεῳ τόδε φαίνεις.<br/>κρῆνον νῦν καὶ ἐμοὶ δειλῇ ἔπος, ὅττι κεν εἴπω:<br/>μνηστῆρες πύματόν τε καὶ ὕστατον ἤματι τῷδε<br/>ἐν μεγάροις Ὀδυσῆος ἑλοίατο δαῖτ' ἐρατεινήν,<br/>οἳ δή μοι καμάτῳ θυμαλγέι: γούνατ' ἔλυσαν<br/>ἄλφιτα τευχούσῃ: νῦν ὕστατα δειπνήσειαν."</rtc></ruby> <ruby><rtc lang="grc" translate="no">ὣς ἄρ' ἔφη, χαῖρεν δὲ κλεηδόνι δῖος Ὀδυσσεὺς<br/>Ζηνός τε βροντῇ: φάτο γὰρ τίσασθαι ἀλείτας.</rtc></ruby> <ruby><rtc lang="grc" translate="no">αἱ δ' ἄλλαι δμῳαὶ κατὰ δώματα κάλ' Ὀδυσῆος<br/>ἀγρόμεναι ἀνέκαιον ἐπ' ἐσχάρῃ ἀκάματον πῦρ.<br/>Τηλέμαχος δ' εὐνῆθεν ἀνίστατο, ἰσόθεος φώς,<br/>εἵματα ἑσσάμενος: περὶ δὲ ξίφος ὀξὺ θέτ' ὤμῳ:<br/>ποσσὶ δ' ὑπὸ λιπαροῖσιν ἐδήσατο καλὰ πέδιλα,<br/>εἵλετο δ' ἄλκιμον ἔγχος, ἀκαχμένον ὀξέι: χαλκῷ:<br/>στῆ δ' ἄρ' ἐπ' οὐδὸν ἰών, πρὸς δ' Εὐρύκλειαν ἔειπε:</rtc></ruby> <ruby><rtc lang="grc" translate="no">"μαῖα φίλη, τὸν ξεῖνον ἐτιμήσασθ' ἐνὶ οἴκῳ<br/>εὐνῇ καὶ σίτῳ, ἦ αὔτως κεῖται ἀκηδής;<br/>τοιαύτη γὰρ ἐμὴ μήτηρ, πινυτή περ ἐοῦσα:<br/>ἐμπλήγδην ἕτερόν γε τίει μερόπων ἀνθρώπων<br/>χείρονα, τὸν δέ τ' ἀρείον' ἀτιμήσασ' ἀποπέμπει."</rtc></ruby> <ruby><rtc lang="grc" translate="no">τὸν δ' αὖτε προσέειπε περίφρων Εὐρύκλεια:<br/>"οὐκ ἄν μιν νῦν, τέκνον, ἀναίτιον αἰτιόῳο.<br/>οἶνον μὲν γὰρ πῖνε καθήμενος, ὄφρ' ἔθελ' αὐτός,<br/>σίτου δ' οὐκέτ' ἔφη πεινήμεναι: εἴρετο γάρ μιν.<br/>ἀλλ' ὅτε δὴ κοίτοιο καὶ ὕπνου μιμνήσκοιτο,<br/>ἡ μὲν δέμνι' ἄνωγεν ὑποστορέσαι δμῳῇσιν,<br/>αὐτὰρ ὅ γ', ὥς τις πάμπαν ὀϊζυρὸς καὶ ἄποτμος,<br/>οὐκ ἔθελ' ἐν λέκτροισι καὶ ἐν ῥήγεσσι καθεύδειν,<br/>ἀλλ' ἐν ἀδεψήτῳ βοέῃ καὶ κώεσιν οἰῶν<br/>ἔδραθ' ἐνὶ προδόμῳ: χλαῖναν δ' ἐπιέσσαμεν ἡμεῖς."</rtc></ruby> <ruby><rtc lang="grc" translate="no">ὣς φάτο, Τηλέμαχος δὲ διὲκ μεγάροιο βεβήκει<br/>ἔγχος ἔχων, ἅμα τῷ γε δύω κύνες ἀργοὶ ἕποντο.<br/>βῆ δ' ἴμεν εἰς ἀγορὴν μετ' ἐϋκνήμιδας Ἀχαιούς.<br/>ἡ δ' αὖτε δμῳῇσιν ἐκέκλετο δῖα γυναικῶν,<br/>Εὐρύκλει', Ὦπος θυγάτηρ Πεισηνορίδαο:</rtc></ruby> <ruby><rtc lang="grc" translate="no">"ἀγρεῖθ', αἱ μὲν δῶμα κορήσατε ποιπνύσασαι,<br/>ῥάσσατέ τ', ἔν τε θρόνοις εὐποιήτοισι τάπητας<br/>βάλλετε πορφυρέους: αἱ δὲ σπόγγοισι τραπέζας<br/>πάσας ἀμφιμάσασθε, καθήρατε δὲ κρητῆρας<br/>καὶ δέπα ἀμφικύπελλα τετυγμένα: ταὶ δὲ μεθ' ὕδωρ<br/>ἔρχεσθε κρήνηνδε, καὶ οἴσετε θᾶσσον ἰοῦσαι.<br/>οὐ γὰρ δὴν μνηστῆρες ἀπέσσονται μεγάροιο,<br/>ἀλλὰ μάλ' ἦρι νέονται, ἐπεὶ καὶ πᾶσιν ἑορτή."</rtc></ruby> <ruby><rtc lang="grc" translate="no">ὣς ἔφαθ', αἱ δ' ἄρα τῆς μάλα μὲν κλύον ἠδ' ἐπίθοντο.<br/>αἱ μὲν ἐείκοσι βῆσαν ἐπὶ κρήνην μελάνυδρον,<br/>αἱ δ' αὐτοῦ κατὰ δώματ' ἐπισταμένως πονέοντο.</rtc></ruby> <ruby><rtc lang="grc" translate="no">ἐς δ' ἦλθον δρηστῆρες Ἀχαιῶν. οἱ μὲν ἔπειτα<br/>εὖ καὶ ἐπισταμένως κέασαν ξύλα, ταὶ δὲ γυναῖκες<br/>ἦλθον ἀπὸ κρήνης: ἐπὶ δέ σφισιν ἦλθε συβώτης<br/>τρεῖς σιάλους κατάγων, οἳ ἔσαν μετὰ πᾶσιν ἄριστοι.<br/>καὶ τοὺς μέν ῥ' εἴασε καθ' ἕρκεα καλὰ νέμεσθαι,<br/>αὐτὸς δ' αὖτ' Ὀδυσῆα προσηύδα μειλιχίοισι:</rtc></ruby> <ruby><rtc lang="grc" translate="no">"ξεῖν', ἦ ἄρ τί σε μᾶλλον Ἀχαιοὶ εἰσορόωσιν,<br/>ἦέ σ' ἀτιμάζουσι κατὰ μέγαρ', ὡς τὸ πάρος περ;"</rtc></ruby> <ruby><rtc lang="grc" translate="no">τὸν δ' ἀπαμειβόμενος προσέφη πολυμήτις Ὀδυσσεύς:<br/>"αἲ γὰρ δή, Εὔμαιε, θεοὶ τισαίατο λώβην,<br/>ἣν οἵδ' ὑβρίζοντες ἀτάσθαλα μηχανόωνται<br/>οἴκῳ ἐν ἀλλοτρίῳ, οὐδ' αἰδοῦς μοῖραν ἔχουσιν."</rtc></ruby> <ruby><rtc lang="grc" translate="no">ὣς οἱ μὲν τοιαῦτα πρὸς ἀλλήλους ἀγόρευον,<br/>ἀγχίμολον δέ σφ' ἦλθε Μελάνθιος, αἰπόλος αἰγῶν.<br/>αἶγας ἄγων αἳ πᾶσι μετέρεπον αἰπολίοισι,<br/>δεῖπνον μνηστήρεσσι. δύω δ' ἅμ' ἕποντο νομῆες.<br/>καὶ τὰς μὲν κατέδησεν ὑπ' αἰθούσῃ ἐριδούπῳ,<br/>αὐτὸς δ' αὖτ' Ὀδυσῆα προσηύδα κερτομίοισι:</rtc></ruby> <ruby><rtc lang="grc" translate="no">"ξεῖν', ἔτι καὶ νῦν ἐνθάδ' ἀνιήσεις κατὰ δῶμα<br/>ἀνέρας αἰτίζων, ἀτὰρ οὐκ ἔξεισθα θύραζε;<br/>πάντως οὐκέτι νῶϊ διακρινέεσθαι ὀί̈ω<br/>πρὶν χειρῶν γεύσασθαι, ἐπεὶ σύ περ οὐ κατὰ κόσμον<br/>αἰτίζεις: εἰσὶν δὲ καὶ ἄλλαι δαῖτες Ἀχαιῶν."<br/>ὣς φάτο, τὸν δ' οὔ τι προσέφη πολύμητις Ὀδυσσεύς,<br/>ἀλλ' ἀκέων κίνησε κάρη, κακὰ βυσσοδομεύων.</rtc></ruby> <ruby><rtc lang="grc" translate="no">τοῖσι δ' ἐπὶ τρίτος ἦλθε Φιλοίτιος, ὄρχαμος ἀνδρῶν,<br/>βοῦν στεῖραν μνηστῆρσιν ἄγων καὶ πίονας αἶγας.<br/>πορθμῆες δ' ἄρα τούς γε διήγαγον, οἵ τε καὶ ἄλλους<br/>ἀνθρώπους πέμπουσιν, ὅτις σφέας εἰσαφίκηται.<br/>καὶ τὰ μὲν εὖ κατέδησεν ὑπ' αἰθούσῃ ἐριδούπῳ,<br/>αὐτὸς δ' αὖτ' ἐρέεινε συβώτην ἄγχι παραστάς:</rtc></ruby> <ruby><rtc lang="grc" translate="no">"τίς δὴ ὅδε ξεῖνος νέον εἰλήλουθε, συβῶτα,<br/>ἡμέτερον πρὸς δῶμα; τέων δ' ἐξ εὔχεται εἶναι<br/>ἀνδρῶν; ποῦ δέ νύ οἱ γενεὴ καὶ πατρὶς ἄρουρα;<br/>δύσμορος, ἦ τε ἔοικε δέμας βασιλῆϊ ἄνακτι:<br/>ἀλλὰ θεοὶ δυόωσι πολυπλάγκτους ἀνθρώπους,<br/>ὁππότε καὶ βασιλεῦσιν ἐπικλώσωνται ὀϊζύν."</rtc></ruby> <ruby><rtc lang="grc" translate="no">ἦ καὶ δεξιτερῇ δειδίσκετο χειρὶ παραστάς,<br/>καί μιν φωνήσας ἔπεα πτερόεντα προσηύδα:</rtc></ruby> <ruby><rtc lang="grc" translate="no">"χαῖρε, πάτερ ὦ ξεῖνε: γένοιτό τοι ἔς περ ὀπίσσω<br/>ὄλβος: ἀτὰρ μὲν νῦν γε κακοῖς ἔχεαι πολέεσσι.<br/>Ζεῦ πάτερ, οὔ τις σεῖο θεῶν ὀλοώτερος ἄλλος:<br/>οὐκ ἐλεαίρεις ἄνδρας, ἐπὴν δὴ γείνεαι αὐτός,<br/>μισγέμεναι κακότητι καὶ ἄλγεσι λευγαλέοισιν.<br/>ἴδιον, ὡς ἐνόησα, δεδάκρυνται δέ μοι ὄσσε<br/>μνησαμένῳ Ὀδυσῆος, ἐπεὶ καὶ κεῖνον ὀί̈ω<br/>τοιάδε λαίφε' ἔχοντα κατ' ἀνθρώπους ἀλάλησθαι,<br/>εἴ που ἔτι ζώει καὶ ὁρᾷ φάος ἠελίοιο.<br/>εἰ δ' ἤδη τέθνηκε καὶ εἰν Ἀί̈δαο δόμοισιν,<br/>ὤ μοι ἔπειτ' Ὀδυσῆος ἀμύμονος, ὅς μ' ἐπὶ βουσὶν<br/>εἷσ' ἔτι τυτθὸν ἐόντα Κεφαλλήνων ἐνὶ δήμῳ.<br/>νῦν δ' αἱ μὲν γίγνονται ἀθέσφατοι, οὐδέ κεν ἄλλως<br/>ἀνδρί γ' ὑποσταχύοιτο βοῶν γένος εὐρυμετώπων:<br/>τὰς δ' ἄλλοι με κέλονται ἀγινέμεναί σφισιν αὐτοῖς<br/>ἔδμεναι: οὐδέ τι παιδὸς ἐνὶ μεγάροις ἀλέγουσιν,<br/>οὐδ' ὄπιδα τρομέουσι θεῶν: μεμάασι γὰρ ἤδη<br/>κτήματα δάσσασθαι δὴν οἰχομένοιο ἄνακτος.<br/>αὐτὰρ ἐμοὶ τόδε θυμὸς ἐνὶ στήθεσσι φίλοισι<br/>πόλλ' ἐπιδινεῖται: μάλα μὲν κακὸν υἷος ἐόντος<br/>ἄλλων δῆμον ἱκέσθαι ἰόντ' αὐτῇσι βόεσσιν,<br/>ἄνδρας ἐς ἀλλοδαπούς: τὸ δὲ ῥίγιον, αὖθι μένοντα<br/>βουσὶν ἐπ' ἀλλοτρίῃσι καθήμενον ἄλγεα πάσχειν.<br/>καί κεν δὴ πάλαι ἄλλον ὑπερμενέων βασιλήων<br/>ἐξικόμην φεύγων, ἐπεὶ οὐκέτ' ἀνεκτὰ πέλονται:<br/>ἀλλ' ἔτι τὸν δύστηνον ὀί̈ομαι, εἴ ποθεν ἐλθὼν<br/>ἀνδρῶν μνηστήρων σκέδασιν κατὰ δώματα θείῃ."<br/>τὸν δ' ἀπαμειβόμενος προσέφη πολύμητις Ὀδυσσεύς:<br/>"βουκόλ', ἐπεὶ οὔτε κακῷ οὔτ' ἄφρονι φωτὶ ἔοικας,<br/>γιγνώσκω δὲ καὶ αὐτὸς ὅ τοι πινυτὴ φρένας ἵκει,<br/>τοὔνεκά τοι ἐρέω καὶ ἐπὶ μέγαν ὅρκον ὀμοῦμαι:<br/>ἴστω νῦν Ζεὺς πρῶτα θεῶν ξενίη τε τράπεζα<br/>ἱστίη τ' Ὀδυσῆος ἀμύμονος, ἣν ἀφικάνω,<br/>ἦ σέθεν ἐνθάδ' ἐόντος ἐλεύσεται οἴκαδ' Ὀδυσσεύς:<br/>σοῖσιν δ' ὀφθαλμοῖσιν ἐπόψεαι, αἴ κ' ἐθέλῃσθα,<br/>κτεινομένους μνηστῆρας, οἳ ἐνθάδε κοιρανέουσιν."<br/>τὸν δ' αὖτε προσέειπε βοῶν ἐπιβουκόλος ἀνήρ:<br/>"αἲ γὰρ τοῦτο, ξεῖνε, ἔπος τελέσειε Κρονίων:<br/>γνοίης χ' οἵη ἐμὴ δύναμις καὶ χεῖρες ἕπονται."</rtc></ruby> <ruby><rtc lang="grc" translate="no">ὣς δ' αὔτως Εὔμαιος ἐπεύξατο πᾶσι θεοῖσι<br/>νοστῆσαι Ὀδυσῆα πολύφρονα ὅνδε δόμονδε.</rtc></ruby> <ruby><rtc lang="grc" translate="no">ὣς οἱ μὲν τοιαῦτα πρὸς ἀλλήλους ἀγόρευον,<br/>μνηστῆρες δ' ἄρα Τηλεμάχῳ θάνατόν τε μόρον τε<br/>ἤρτυον: αὐτὰρ ὁ τοῖσιν ἀριστερὸς ἤλυθεν ὄρνις,<br/>αἰετὸς ὑψιπέτης, ἔχε δὲ τρήρωνα πέλειαν.<br/>τοῖσιν δ' Ἀμφίνομος ἀγορήσατο καὶ μετέειπεν:</rtc></ruby> <ruby><rtc lang="grc" translate="no">"ὦ φίλοι, οὐχ ἡμῖν συνθεύσεται ἥδε γε βουλή,<br/>Τηλεμάχοιο φόνος: ἀλλὰ μνησώμεθα δαιτός."</rtc></ruby> <ruby><rtc lang="grc" translate="no">ὣς ἔφατ' Ἀμφίνομος, τοῖσιν δ' ἐπιήνδανε μῦθος.<br/>ἐλθόντες δ' ἐς δώματ' Ὀδυσσῆος θείοιο<br/>χλαίνας μὲν κατέθεντο κατὰ κλισμούς τε θρόνους τε,<br/>οἱ δ' ἱέρευον ὄϊς μεγάλους καὶ πίονας αἶγας,<br/>ἵρευον δὲ σύας σιάλους καὶ βοῦν ἀγελαίην:<br/>σπλάγχνα δ' ἄρ' ὀπτήσαντες ἐνώμων, ἐν δέ τε οἶνον<br/>κρητῆρσιν κερόωντο: κύπελλα δὲ νεῖμε συβώτης.<br/>σῖτον δέ σφ' ἐπένειμε Φιλοίτιος, ὄρχαμος ἀνδρῶν,<br/>καλοῖς ἐν κανέοισιν, ἐῳνοχόει δὲ Μελανθεύς.<br/>οἱ δ' ἐπ' ὀνείαθ' ἑτοῖμα προκείμενα χεῖρας ἴαλλον.</rtc></ruby> <ruby><rtc lang="grc" translate="no">Τηλέμαχος δ' Ὀδυσῆα καθίδρυε, κέρδεα νωμῶν,<br/>ἐντὸς ἐϋσταθέος μεγάρου, παρὰ λάϊνον οὐδόν,<br/>δίφρον ἀεικέλιον καταθεὶς ὀλίγην τε τράπεζαν:<br/>πὰρ δ' ἐτίθει σπλάγχνων μοίρας, ἐν δ' οἶνον ἔχευεν<br/>ἐν δέπαϊ χρυσέῳ, καί μιν πρὸς μῦθον ἔειπεν:</rtc></ruby> <ruby><rtc lang="grc" translate="no">"ἐνταυθοῖ νῦν ἧσο μετ' ἀνδράσιν οἰνοποτάζων:<br/>κερτομίας δέ τοι αὐτὸς ἐγὼ καὶ χεῖρας ἀφέξω<br/>πάντων μνηστήρων, ἐπεὶ οὔ τοι δήμιός ἐστιν<br/>οἶκος ὅδ', ἀλλ' Ὀδυσῆος, ἐμοὶ δ' ἐκτήσατο κεῖνος.<br/>ὑμεῖς δέ, μνηστῆρες, ἐπίσχετε θυμὸν ἐνιπῆς<br/>καὶ χειρῶν, ἵνα μή τις ἔρις καὶ νεῖκος ὄρηται."<br/>ὣς ἔφαθ', οἱ δ' ἄρα πάντες ὀδὰξ ἐν χείλεσι φύντες<br/>Τηλέμαχον θαύμαζον, ὃ θαρσαλέως ἀγόρευε.<br/>τοῖσιν δ' Ἀντίνοος μετέφη, Εὐπείθεος υἱός:</rtc></ruby> <ruby><rtc lang="grc" translate="no">"καὶ χαλεπόν περ ἐόντα δεχώμεθα μῦθον, Ἀχαιοί,<br/>Τηλεμάχου: μάλα δ' ἧμιν ἀπειλήσας ἀγορεύει.<br/>οὐ γὰρ Ζεὺς εἴασε Κρονίων: τῷ κέ μιν ἤδη<br/>παύσαμεν ἐν μεγάροισι, λιγύν περ ἐόντ' ἀγορητήν."</rtc></ruby> <ruby><rtc lang="grc" translate="no">ὣς ἔφατ' Ἀντίνοος: ὁ δ' ἄρ' οὐκ ἐμπάζετο μύθων.<br/>κήρυκες δ' ἀνὰ ἄστυ θεῶν ἱερὴν ἑκατόμβην<br/>ἦγον: τοὶ δ' ἀγέροντο κάρη κομόωντες Ἀχαιοὶ<br/>ἄλσος ὕπο σκιερὸν ἑκατηβόλου Ἀπόλλωνος.</rtc></ruby> <ruby><rtc lang="grc" translate="no">οἱ δ' ἐπεὶ ὤπτησαν κρέ' ὑπέρτερα καὶ ἐρύσαντο,<br/>μοίρας δασσάμενοι δαίνυντ' ἐρικυδέα δαῖτα:<br/>πὰρ δ' ἄρ' Ὀδυσσῆϊ μοῖραν θέσαν οἳ πονέοντο<br/>ἴσην, ὡς αὐτοί περ ἐλάγχανον: ὣς γὰρ ἀνώγει<br/>Τηλέμαχος, φίλος υἱὸς Ὀδυσσῆος θείοιο.</rtc></ruby> <ruby><rtc lang="grc" translate="no">μνηστῆρας δ' οὐ πάμπαν ἀγήνορας εἴα Ἀθήνη<br/>λώβης ἴσχεσθαι θυμαλγέος, ὄφρ' ἔτι μᾶλλον<br/>δύη ἄχος κραδίην Λαερτιάδην Ὀδυσῆα.<br/>ἦν δέ τις ἐν μνηστῆρσιν ἀνὴρ ἀθεμίστια εἰδώς,<br/>Κτήσιππος δ' ὄνομ' ἔσκε, Σάμῃ δ' ἐνὶ οἰκία ναῖεν:<br/>ὃς δή τοι κτεάτεσσι πεποιθὼς θεσπεσίοισι<br/>μνάσκετ' Ὀδυσσῆος δὴν οἰχομένοιο δάμαρτα.<br/>ὅς ῥα τότε μνηστῆρσιν ὑπερφιάλοισι μετηύδα:</rtc></ruby> <ruby><rtc lang="grc" translate="no">"κέκλυτέ μευ, μνηστῆρες ἀγήνορες, ὄφρα τι εἴπω:<br/>μοῖραν μὲν δὴ ξεῖνος ἔχει πάλαι, ὡς ἐπέοικεν,<br/>ἴσην: οὐ γὰρ καλὸν ἀτέμβειν οὐδὲ δίκαιον<br/>ξείνους Τηλεμάχου, ὅς κεν τάδε δώμαθ' ἵκηται.<br/>ἀλλ' ἄγε οἱ καὶ ἐγὼ δῶ ξείνιον, ὄφρα καὶ αὐτὸς<br/>ἠὲ λοετροχόῳ δώῃ γέρας ἠέ τῳ ἄλλῳ<br/>δμώων, οἳ κατὰ δώματ' Ὀδυσσῆος θείοιο."<br/>ὣς εἰπὼν ἔρριψε βοὸς πόδα χειρὶ παχείῃ.<br/>κείμενον ἐκ κανέοιο λαβών: ὁ δ' ἀλεύατ' Ὀδυσσεὺς<br/>ἦκα παρακλίνας κεφαλήν, μείδησε δὲ θυμῷ<br/>σαρδάνιον μάλα τοῖον: ὁ δ' εὔδμητον βάλε τοῖχον.<br/>Κτήσιππον δ' ἄρα Τηλέμαχος ἠνίπαπε μύθῳ:</rtc></ruby> <ruby><rtc lang="grc" translate="no">"Κτήσιππ', ἦ μάλα τοι τόδε κέρδιον ἔπλετο θυμῷ:<br/>οὐκ ἔβαλες τὸν ξεῖνον: ἀλεύατο γὰρ βέλος αὐτός.<br/>ἦ γάρ κέν σε μέσον βάλον ἔγχεϊ ὀξυόεντι,<br/>καί κέ τοι ἀντὶ γάμοιο πατὴρ τάφον ἀμφεπονεῖτο<br/>ἐνθάδε. τῷ μή τίς μοι ἀεικείας ἐνὶ οἴκῳ<br/>φαινέτω: ἤδη γὰρ νοέω καὶ οἶδα ἕκαστα,<br/>ἐσθλά τε καὶ τὰ χέρηα: πάρος δ' ἔτι νήπιος ἦα.<br/>ἀλλ' ἔμπης τάδε μὲν καὶ τέτλαμεν εἰσορόωντες,<br/>μήλων σφαζομένων οἴνοιό τε πινομένοιο<br/>καὶ σίτου: χαλεπὸν γὰρ ἐρυκακέειν ἕνα πολλούς.<br/>ἀλλ' ἄγε μηκέτι μοι κακὰ ῥέζετε δυσμενέοντες:<br/>εἰ δ' ἤδη μ' αὐτὸν κτεῖναι μενεαίνετε χαλκῷ,<br/>καί κε τὸ βουλοίμην, καί κεν πολὺ κέρδιον εἴη<br/>τεθνάμεν ἢ τάδε γ' αἰὲν ἀεικέα ἔργ' ὁράασθαι,<br/>ξείνους τε στυφελιζομένους δμῳάς τε γυναῖκας<br/>ῥυστάζοντας ἀεικελίως κατὰ δώματα καλά."</rtc></ruby> <ruby><rtc lang="grc" translate="no">ὣς ἔφαθ', οἱ δ' ἄρα πάντες ἀκὴν ἐγένοντο σιωπῇ:<br/>ὀψὲ δὲ δὴ μετέειπε Δαμαστορίδης Ἀγέλαος:</rtc></ruby> <ruby><rtc lang="grc" translate="no">"ὦ φίλοι, οὐκ ἂν δή τις ἐπὶ ῥηθέντι δικαίῳ<br/>ἀντιβίοις ἐπέεσσι καθαπτόμενος χαλεπαίνοι:<br/>μήτε τι τὸν ξεῖνον στυφελίζετε μήτε τιν' ἄλλον<br/>δμώων, οἳ κατὰ δώματ' Ὀδυσσῆος θείοιο.<br/>Τηλεμάχῳ δέ κε μῦθον ἐγὼ καὶ μητέρι φαίην<br/>ἤπιον, εἴ σφωϊν κραδίῃ ἅδοι ἀμφοτέροιϊν.<br/>ὄφρα μὲν ὑμῖν θυμὸς ἐνὶ στήθεσσιν ἐώλπει<br/>νοστήσειν Ὀδυσῆα πολύφρονα ὅνδε δόμονδε,<br/>τόφρ' οὔ τις νέμεσις μενέμεν τ' ἦν ἰσχέμεναί τε<br/>μνηστῆρας κατὰ δώματ', ἐπεὶ τόδε κέρδιον ἦεν,<br/>εἰ νόστησ' Ὀδυσεὺς καὶ ὑπότροπος ἵκετο δῶμα:<br/>νῦν δ' ἤδη τόδε δῆλον, ὅ τ' οὐκέτι νόστιμός ἐστιν.<br/>ἀλλ' ἄγε, σῇ τάδε μητρὶ παρεζόμενος κατάλεξον,<br/>γήμασθ' ὅς τις ἄριστος ἀνὴρ καὶ πλεῖστα πόρῃσιν,<br/>ὄφρα σὺ μὲν χαίρων πατρώϊα πάντα νέμηαι,<br/>ἔσθων καὶ πίνων, ἡ δ' ἄλλου δῶμα κομίζῃ."</rtc></ruby> <ruby><rtc lang="grc" translate="no">τὸν δ' αὖ Τηλέμαχος πεπνυμένος ἀντίον ηὔδα:<br/>"οὐ μὰ Ζῆν', Ἀγέλαε, καὶ ἄλγεα πατρὸς ἐμοῖο,<br/>ὅς που τῆλ' Ἰθάκης ἢ ἔφθιται ἢ ἀλάληται,<br/>οὔ τι διατρίβω μητρὸς γάμον, ἀλλὰ κελεύω<br/>γήμασθ' ᾧ κ' ἐθέλῃ, ποτὶ δ' ἄσπετα δῶρα δίδωμι.<br/>αἰδέομαι δ' ἀέκουσαν ἀπὸ μεγάροιο δίεσθαι<br/>μύθῳ ἀναγκαίῳ: μὴ τοῦτο θεὸς τελέσειεν."</rtc></ruby> <ruby><rtc lang="grc" translate="no">ὣς φάτο Τηλέμαχος: μνηστῆρσι δὲ Παλλὰς Ἀθήνη<br/>ἄσβεστον γέλω ὦρσε, παρέπλαγξεν δὲ νόημα.<br/>οἱ δ' ἤδη γναθμοῖσι γελοίων ἀλλοτρίοισιν,<br/>αἱμοφόρυκτα δὲ δὴ κρέα ἤσθιον: ὄσσε δ' ἄρα σφέων<br/>δακρυόφιν πίμπλαντο, γόον δ' ὠί̈ετο θυμός.<br/>τοῖσι δὲ καὶ μετέειπε Θεοκλύμενος θεοειδής:</rtc></ruby> <ruby><rtc lang="grc" translate="no">"ἆ δειλοί, τί κακὸν τόδε πάσχετε; νυκτὶ μὲν ὑμέων<br/>εἰλύαται κεφαλαί τε πρόσωπά τε νέρθε τε γοῦνα.<br/>οἰμωγὴ δὲ δέδηε, δεδάκρυνται δὲ παρειαί,<br/>αἵματι δ' ἐρράδαται τοῖχοι καλαί τε μεσόδμαι:<br/>εἰδώλων δὲ πλέον πρόθυρον, πλείη δὲ καὶ αὐλή,<br/>ἱεμένων Ἔρεβόσδε ὑπὸ ζόφον: ἠέλιος δὲ<br/>οὐρανοῦ ἐξαπόλωλε, κακὴ δ' ἐπιδέδρομεν ἀχλύς."</rtc></ruby> <ruby><rtc lang="grc" translate="no">ὣς ἔφαθ', οἱ δ' ἄρα πάντες ἐπ' αὐτῷ ἡδὺ γέλασσαν.<br/>τοῖσιν δ' Εὐρύμαχος, Πολύβου πάϊς, ἦρχ' ἀγορεύειν:</rtc></ruby> <ruby><rtc lang="grc" translate="no">"ἀφραίνει ξεῖνος νέον ἄλλοθεν εἰληλουθώς.<br/>ἀλλά μιν αἶψα, νέοι, δόμου ἐκπέμψασθε θύραζε<br/>εἰς ἀγορὴν ἔρχεσθαι, ἐπεὶ τάδε νυκτὶ ἐί̈σκει."</rtc></ruby> <ruby><rtc lang="grc" translate="no">τὸν δ' αὖτε προσέειπε Θεοκλύμενος θεοειδής:<br/>"Εὐρύμαχ', οὔ τί σ' ἄνωγα ἐμοὶ πομπῆας ὀπάζειν:<br/>εἰσί μοι ὀφθαλμοί τε καὶ οὔατα καὶ πόδες ἄμφω<br/>καὶ νόος ἐν στήθεσσι τετυγμένος οὐδὲν ἀεικής.<br/>τοῖς ἔξειμι θύραζε, ἐπεὶ νοέω κακὸν ὔμμιν<br/>ἐρχόμενον, τό κεν οὔ τις ὑπεκφύγοι οὐδ' ἀλέαιτο<br/>μνηστήρων, οἳ δῶμα κάτ' ἀντιθέου Ὀδυσῆος<br/>ἀνέρας ὑβρίζοντες ἀτάσθαλα μηχανάασθε."</rtc></ruby> <ruby><rtc lang="grc" translate="no">ὣς εἰπὼν ἐξῆλθε δόμων εὖ ναιεταόντων,<br/>ἵκετο δ' ἐς Πείραιον, ὅ μιν πρόφρων ὑπέδεκτο.<br/>μνηστῆρες δ' ἄρα πάντες ἐς ἀλλήλους ὁρόωντες<br/>Τηλέμαχον ἐρέθιζον, ἐπὶ ξείνοις γελόωντες:<br/>ὧδε δέ τις εἴπεσκε νέων ὑπερηνορεόντων:</rtc></ruby> <ruby><rtc lang="grc" translate="no">"Τηλέμαχ', οὔ τις σεῖο κακοξεινώτερος ἄλλος:<br/>οἷον μέν τινα τοῦτον ἔχεις ἐπίμαστον ἀλήτην,<br/>σίτου καὶ οἴνου κεχρημένον, οὐδέ τι ἔργων<br/>ἔμπαιον οὐδὲ βίης, ἀλλ' αὔτως ἄχθος ἀρούρης.<br/>ἄλλος δ' αὖτέ τις οὗτος ἀνέστη μαντεύεσθαι.<br/>ἀλλ' εἴ μοί τι πίθοιο, τό κεν πολὺ κέρδιον εἴη:<br/>τοὺς ξείνους ἐν νηὶ̈ πολυκληῖ̈δι βαλόντες<br/>ἐς Σικελοὺς πέμψωμεν, ὅθεν κέ τοι ἄξιον ἄλφοι."</rtc></ruby> <ruby><rtc lang="grc" translate="no">ὣς ἔφασαν μνηστῆρες: ὁ δ' οὐκ ἐμπάζετο μύθων,<br/>ἀλλ' ἀκέων πατέρα προσεδέρκετο, δέγμενος αἰεί,<br/>ὁππότε δὴ μνηστῆρσιν ἀναιδέσι χεῖρας ἐφήσει.</rtc></ruby> <ruby><rtc lang="grc" translate="no">ἡ δὲ κατ' ἄντηστιν θεμένη περικαλλέα δίφρον<br/>κούρη Ἰκαρίοιο, περίφρων Πηνελόπεια,<br/>ἀνδρῶν ἐν μεγάροισιν ἑκάστου μῦθον ἄκουεν.<br/>δεῖπνον μὲν γάρ τοί γε γελοίωντες τετύκοντο<br/>ἡδὺ τε καὶ μενοεικές, ἐπεὶ μάλα πόλλ' ἱέρευσαν:<br/>δόρπου δ' οὐκ ἄν πως ἀχαρίστερον ἄλλο γένοιτο,<br/>οἷον δὴ τάχ' ἔμελλε θεὰ καὶ καρτερὸς ἀνὴρ<br/>θησέμεναι: πρότεροι γὰρ ἀεικέα μηχανόωντο.</rtc></ruby>