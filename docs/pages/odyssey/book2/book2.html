<article itemscope itemtype="http://schema.org/Book http://schema.org/PublicationVolume"><meta itemprop="volumeNumber" content="8"><h2 itemprop="name">The Odyssey</h2><u itemprop="author">Homer</u><section itemscope itemtype="http://schema.org/Book http://schema.org/PublicationIssue"><nav><a href="#!/odyssey/" rel="contents">Table of Contents</a> <a href="#!/odyssey/book1/" rel="next">Previous</a> <a href="#!/odyssey/book3/" rel="next">Next</a></nav><meta itemprop="issueNumber" content="2"><h3 itemprop="name">Book 2</h3><aside>Be mindful that the English translation provided is but <em>one</em> possible translation. Only the original Greek is held as authoritative and sacred.</aside><ol><ruby><rtc lang="grc" translate="no">ἦμος δ' ἠριγένεια φάνη ῥοδοδάκτυλος Ἠώς, <rtc lang="grc" translate="no">ὤρνυτ' ἄρ' ἐξ εὐνῆφιν Ὀδυσσῆος φίλος υἱὸς <rtc lang="grc" translate="no">εἵματα ἑσσάμενος, περὶ δὲ ξίφος ὀξὺ θέτ' ὤμῳ, <rtc lang="grc" translate="no">ποσσὶ δ' ὑπὸ λιπαροῖσιν ἐδήσατο καλὰ πέδιλα, <rtc lang="grc" translate="no">βῆ δ' ἴμεν ἐκ θαλάμοιο θεῷ ἐναλίγκιος ἄντην. <rtc lang="grc" translate="no">αἶψα δὲ κηρύκεσσι λιγυφθόγγοισι κέλευσε <rtc lang="grc" translate="no">κηρύσσειν ἀγορήνδε κάρη κομόωντας Ἀχαιούς. <rtc lang="grc" translate="no">οἱ μὲν ἐκήρυσσον, τοὶ δ' ἠγείροντο μάλ' ὦκα. <rtc lang="grc" translate="no">αὐτὰρ ἐπεί ῥ' ἤγερθεν ὁμηγερέες τ' ἐγένοντο, <rtc lang="grc" translate="no">βῆ ῥ' ἴμεν εἰς ἀγορήν, παλάμῃ δ' ἔχε χάλκεον ἔγχος, <rtc lang="grc" translate="no">οὐκ οἶος, ἅμα τῷ γε δύω κύνες ἀργοὶ ἕποντο. <rtc lang="grc" translate="no">θεσπεσίην δ' ἄρα τῷ γε χάριν κατέχευεν Ἀθήνη. <rtc lang="grc" translate="no">τὸν δ' ἄρα πάντες λαοὶ ἐπερχόμενον θηεῦντο: <rtc lang="grc" translate="no">ἕζετο δ' ἐν πατρὸς θώκῳ, εἶξαν δὲ γέροντες. <rtc lang="grc" translate="no">τοῖσι δ' ἔπειθ' ἥρως Αἰγύπτιος ἦρχ' ἀγορεύειν, <rtc lang="grc" translate="no">ὃς δὴ γήραϊ κυφὸς ἔην καὶ μυρία ᾔδη. <rtc lang="grc" translate="no">καὶ γὰρ τοῦ φίλος υἱὸς ἅμ' ἀντιθέῳ Ὀδυσῆι <rtc lang="grc" translate="no">Ἴλιον εἰς ἐύπωλον ἔβη κοίλῃς ἐνὶ νηυσίν, <rtc lang="grc" translate="no">Ἄντιφος αἰχμητής: τὸν δ' ἄγριος ἔκτανε Κύκλωψ <rtc lang="grc" translate="no">ἐν σπῆι γλαφυρῷ, πύματον δ' ὡπλίσσατο δόρπον. <rtc lang="grc" translate="no">τρεῖς δέ οἱ ἄλλοι ἔσαν, καὶ ὁ μὲν μνηστῆρσιν ὁμίλει, <rtc lang="grc" translate="no">Εὐρύνομος, δύο δ' αἰὲν ἔχον πατρώια ἔργα. <rtc lang="grc" translate="no">ἀλλ' οὐδ' ὣς τοῦ λήθετ' ὀδυρόμενος καὶ ἀχεύων. <rtc lang="grc" translate="no">τοῦ ὅ γε δάκρυ χέων ἀγορήσατο καὶ μετέειπε:</rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></ruby> <ruby><rtc lang="grc" translate="no">"κέκλυτε δὴ νῦν μευ, Ἰθακήσιοι, ὅττι κεν εἴπω: <rtc lang="grc" translate="no">οὔτε ποθ' ἡμετέρη ἀγορὴ γένετ' οὔτε θόωκος <rtc lang="grc" translate="no">ἐξ οὗ Ὀδυσσεὺς δῖος ἔβη κοίλῃς ἐνὶ νηυσί. <rtc lang="grc" translate="no">νῦν δὲ τίς ὧδ' ἤγειρε; τίνα χρειὼ τόσον ἵκει <rtc lang="grc" translate="no">ἠὲ νέων ἀνδρῶν ἢ οἳ προγενέστεροί εἰσιν; <rtc lang="grc" translate="no">ἠέ τιν' ἀγγελίην στρατοῦ ἔκλυεν ἐρχομένοιο, <rtc lang="grc" translate="no">ἥν χ' ἡμῖν σάφα εἴποι, ὅτε πρότερός γε πύθοιτο; <rtc lang="grc" translate="no">ἦέ τι δήμιον ἄλλο πιφαύσκεται ἠδ' ἀγορεύει; <rtc lang="grc" translate="no">ἐσθλός μοι δοκεῖ εἶναι, ὀνήμενος. εἴθε οἱ αὐτῷ <rtc lang="grc" translate="no">Ζεὺς ἀγαθὸν τελέσειεν, ὅτι φρεσὶν ᾗσι μενοινᾷ."</rtc></rtc></rtc></rtc></rtc></rtc></rtc></rtc></rtc></rtc></ruby> <ruby><rtc lang="grc" translate="no">ὣς φάτο, χαῖρε δὲ φήμῃ Ὀδυσσῆος φίλος υἱός, <rtc lang="grc" translate="no">οὐδ' ἄρ' ἔτι δὴν ἧστο, μενοίνησεν δ' ἀγορεύειν, <rtc lang="grc" translate="no">στῆ δὲ μέσῃ ἀγορῇ: σκῆπτρον δέ οἱ ἔμβαλε χειρὶ <rtc lang="grc" translate="no">κῆρυξ Πεισήνωρ πεπνυμένα μήδεα εἰδώς.</rtc></rtc></rtc></rtc></ruby> <ruby><rtc lang="grc" translate="no">πρῶτον ἔπειτα γέροντα καθαπτόμενος προσέειπεν:</rtc></ruby> <ruby><rtc lang="grc" translate="no">"ὦ γέρον, οὐχ ἑκὰς οὗτος ἀνήρ, τάχα δ' εἴσεαι αὐτός, <rtc lang="grc" translate="no">ὃς λαὸν ἤγειρα: μάλιστα δέ μ' ἄλγος ἱκάνει. <rtc lang="grc" translate="no">οὔτε τιν' ἀγγελίην στρατοῦ ἔκλυον ἐρχομένοιο, <rtc lang="grc" translate="no">ἥν χ' ὑμῖν σάφα εἴπω, ὅτε πρότερός γε πυθοίμην, <rtc lang="grc" translate="no">οὔτε τι δήμιον ἄλλο πιφαύσκομαι οὐδ' ἀγορεύω, <rtc lang="grc" translate="no">ἀλλ' ἐμὸν αὐτοῦ χρεῖος, ὅ μοι κακὰ ἔμπεσεν οἴκῳ <rtc lang="grc" translate="no">δοιά: τὸ μὲν πατέρ' ἐσθλὸν ἀπώλεσα, ὅς ποτ' ἐν ὑμῖν <rtc lang="grc" translate="no">τοίσδεσσιν βασίλευε, πατὴρ δ' ὣς ἤπιος ἦεν: <rtc lang="grc" translate="no">νῦν δ' αὖ καὶ πολὺ μεῖζον, ὃ δὴ τάχα οἶκον ἅπαντα <rtc lang="grc" translate="no">πάγχυ διαρραίσει, βίοτον δ' ἀπὸ πάμπαν ὀλέσσει. <rtc lang="grc" translate="no">μητέρι μοι μνηστῆρες ἐπέχραον οὐκ ἐθελούσῃ, <rtc lang="grc" translate="no">τῶν ἀνδρῶν φίλοι υἷες, οἳ ἐνθάδε γ' εἰσὶν ἄριστοι, <rtc lang="grc" translate="no">οἳ πατρὸς μὲν ἐς οἶκον ἀπερρίγασι νέεσθαι <rtc lang="grc" translate="no">Ἰκαρίου, ὥς κ' αὐτὸς ἐεδνώσαιτο θύγατρα, <rtc lang="grc" translate="no">δοίη δ' ᾧ κ' ἐθέλοι καί οἱ κεχαρισμένος ἔλθοι: <rtc lang="grc" translate="no">οἱ δ' εἰς ἡμέτερον πωλεύμενοι ἤματα πάντα, <rtc lang="grc" translate="no">βοῦς ἱερεύοντες καὶ ὄις καὶ πίονας αἶγας <rtc lang="grc" translate="no">εἰλαπινάζουσιν πίνουσί τε αἴθοπα οἶνον <rtc lang="grc" translate="no">μαψιδίως: τὰ δὲ πολλὰ κατάνεται. οὐ γὰρ ἔπ' ἀνήρ, <rtc lang="grc" translate="no">οἷος Ὀδυσσεὺς ἔσκεν, ἀρὴν ἀπὸ οἴκου ἀμῦναι. <rtc lang="grc" translate="no">ἡμεῖς δ' οὔ νύ τι τοῖοι ἀμυνέμεν: ἦ καὶ ἔπειτα <rtc lang="grc" translate="no">λευγαλέοι τ' ἐσόμεσθα καὶ οὐ δεδαηκότες ἀλκήν. <rtc lang="grc" translate="no">ἦ τ' ἂν ἀμυναίμην, εἴ μοι δύναμίς γε παρείη. <rtc lang="grc" translate="no">οὐ γὰρ ἔτ' ἀνσχετὰ ἔργα τετεύχαται, οὐδ' ἔτι καλῶς <rtc lang="grc" translate="no">οἶκος ἐμὸς διόλωλε. νεμεσσήθητε καὶ αὐτοί, <rtc lang="grc" translate="no">ἄλλους τ' αἰδέσθητε περικτίονας ἀνθρώπους, <rtc lang="grc" translate="no">οἳ περιναιετάουσι: θεῶν δ' ὑποδείσατε μῆνιν, <rtc lang="grc" translate="no">μή τι μεταστρέψωσιν ἀγασσάμενοι κακὰ ἔργα. <rtc lang="grc" translate="no">λίσσομαι ἠμὲν Ζηνὸς Ὀλυμπίου ἠδὲ Θέμιστος, <rtc lang="grc" translate="no">ἥ τ' ἀνδρῶν ἀγορὰς ἠμὲν λύει ἠδὲ καθίζει: <rtc lang="grc" translate="no">σχέσθε, φίλοι, καί μ' οἶον ἐάσατε πένθεϊ λυγρῷ <rtc lang="grc" translate="no">τείρεσθ', εἰ μή πού τι πατὴρ ἐμὸς ἐσθλὸς Ὀδυσσεὺς <rtc lang="grc" translate="no">δυσμενέων κάκ' ἔρεξεν ἐυκνήμιδας Ἀχαιούς, <rtc lang="grc" translate="no">τῶν μ' ἀποτινύμενοι κακὰ ῥέζετε δυσμενέοντες, <rtc lang="grc" translate="no">τούτους ὀτρύνοντες. ἐμοὶ δέ κε κέρδιον εἴη <rtc lang="grc" translate="no">ὑμέας ἐσθέμεναι κειμήλιά τε πρόβασίν τε. <rtc lang="grc" translate="no">εἴ χ' ὑμεῖς γε φάγοιτε, τάχ' ἄν ποτε καὶ τίσις εἴη: <rtc lang="grc" translate="no">τόφρα γὰρ ἂν κατὰ ἄστυ ποτιπτυσσοίμεθα μύθῳ <rtc lang="grc" translate="no">χρήματ' ἀπαιτίζοντες, ἕως κ' ἀπὸ πάντα δοθείη: <rtc lang="grc" translate="no">νῦν δέ μοι ἀπρήκτους ὀδύνας ἐμβάλλετε θυμῷ."</rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></ruby> <ruby><rtc lang="grc" translate="no">ὣς φάτο χωόμενος, ποτὶ δὲ σκῆπτρον βάλε γαίῃ <rtc lang="grc" translate="no">δάκρυ' ἀναπρήσας: οἶκτος δ' ἕλε λαὸν ἅπαντα. <rtc lang="grc" translate="no">ἔνθ' ἄλλοι μὲν πάντες ἀκὴν ἔσαν, οὐδέ τις ἔτλη <rtc lang="grc" translate="no">Τηλέμαχον μύθοισιν ἀμείψασθαι χαλεποῖσιν:</rtc></rtc></rtc></rtc></ruby> <ruby><rtc lang="grc" translate="no">Ἀντίνοος δέ μιν οἶος ἀμειβόμενος προσέειπε:</rtc></ruby> <ruby><rtc lang="grc" translate="no">"Τηλέμαχ' ὑψαγόρη, μένος ἄσχετε, ποῖον ἔειπες <rtc lang="grc" translate="no">ἡμέας αἰσχύνων: ἐθέλοις δέ κε μῶμον ἀνάψαι. <rtc lang="grc" translate="no">σοὶ δ' οὔ τι μνηστῆρες Ἀχαιῶν αἴτιοί εἰσιν, <rtc lang="grc" translate="no">ἀλλὰ φίλη μήτηρ, ἥ τοι πέρι κέρδεα οἶδεν. <rtc lang="grc" translate="no">ἤδη γὰρ τρίτον ἐστὶν ἔτος, τάχα δ' εἶσι τέταρτον, <rtc lang="grc" translate="no">ἐξ οὗ ἀτέμβει θυμὸν ἐνὶ στήθεσσιν Ἀχαιῶν. <rtc lang="grc" translate="no">πάντας μέν ῥ' ἔλπει καὶ ὑπίσχεται ἀνδρὶ ἑκάστῳ <rtc lang="grc" translate="no">ἀγγελίας προϊεῖσα, νόος δέ οἱ ἄλλα μενοινᾷ. <rtc lang="grc" translate="no">ἡ δὲ δόλον τόνδ' ἄλλον ἐνὶ φρεσὶ μερμήριξε: <rtc lang="grc" translate="no">στησαμένη μέγαν ἱστὸν ἐνὶ μεγάροισιν ὕφαινε, <rtc lang="grc" translate="no">λεπτὸν καὶ περίμετρον: ἄφαρ δ' ἡμῖν μετέειπε:</rtc></rtc></rtc></rtc></rtc></rtc></rtc></rtc></rtc></rtc></rtc></ruby> <ruby><rtc lang="grc" translate="no">"'κοῦροι ἐμοὶ μνηστῆρες, ἐπεὶ θάνε δῖος Ὀδυσσεύς, <rtc lang="grc" translate="no">μίμνετ' ἐπειγόμενοι τὸν ἐμὸν γάμον, εἰς ὅ κε φᾶρος <rtc lang="grc" translate="no">ἐκτελέσω, μή μοι μεταμώνια νήματ' ὄληται, <rtc lang="grc" translate="no">Λαέρτῃ ἥρωι ταφήιον, εἰς ὅτε κέν μιν <rtc lang="grc" translate="no">μοῖρ' ὀλοὴ καθέλῃσι τανηλεγέος θανάτοιο, <rtc lang="grc" translate="no">μή τίς μοι κατὰ δῆμον Ἀχαιϊάδων νεμεσήσῃ. <rtc lang="grc" translate="no">αἴ κεν ἄτερ σπείρου κεῖται πολλὰ κτεατίσσας'.</rtc></rtc></rtc></rtc></rtc></rtc></rtc></ruby> <ruby><rtc lang="grc" translate="no">"ὣς ἔφαθ', ἡμῖν δ' αὖτ' ἐπεπείθετο θυμὸς ἀγήνωρ. <rtc lang="grc" translate="no">ἔνθα καὶ ἠματίη μὲν ὑφαίνεσκεν μέγαν ἱστόν, <rtc lang="grc" translate="no">νύκτας δ' ἀλλύεσκεν, ἐπεὶ δαί̈δας παραθεῖτο. <rtc lang="grc" translate="no">ὣς τρίετες μὲν ἔληθε δόλῳ καὶ ἔπειθεν Ἀχαιούς: <rtc lang="grc" translate="no">ἀλλ' ὅτε τέτρατον ἦλθεν ἔτος καὶ ἐπήλυθον ὧραι, <rtc lang="grc" translate="no">καὶ τότε δή τις ἔειπε γυναικῶν, ἣ σάφα ᾔδη, <rtc lang="grc" translate="no">καὶ τήν γ' ἀλλύουσαν ἐφεύρομεν ἀγλαὸν ἱστόν. <rtc lang="grc" translate="no">ὣς τὸ μὲν ἐξετέλεσσε καὶ οὐκ ἐθέλουσ' ὑπ' ἀνάγκης: <rtc lang="grc" translate="no">σοὶ δ' ὧδε μνηστῆρες ὑποκρίνονται, ἵν' εἰδῇς <rtc lang="grc" translate="no">αὐτὸς σῷ θυμῷ, εἰδῶσι δὲ πάντες Ἀχαιοί: <rtc lang="grc" translate="no">μητέρα σὴν ἀπόπεμψον, ἄνωχθι δέ μιν γαμέεσθαι <rtc lang="grc" translate="no">τῷ ὅτεῴ τε πατὴρ κέλεται καὶ ἁνδάνει αὐτῇ. <rtc lang="grc" translate="no">εἰ δ' ἔτ' ἀνιήσει γε πολὺν χρόνον υἷας Ἀχαιῶν, <rtc lang="grc" translate="no">τὰ φρονέουσ' ἀνὰ θυμόν, ὅ οἱ πέρι δῶκεν Ἀθήνη <rtc lang="grc" translate="no">ἔργα τ' ἐπίστασθαι περικαλλέα καὶ φρένας ἐσθλὰς <rtc lang="grc" translate="no">κέρδεά θ', οἷ' οὔ πώ τιν' ἀκούομεν οὐδὲ παλαιῶν, <rtc lang="grc" translate="no">τάων αἳ πάρος ἦσαν ἐυπλοκαμῖδες Ἀχαιαί, <rtc lang="grc" translate="no">Τυρώ τ' Ἀλκμήνη τε ἐυστέφανός τε Μυκήνη: <rtc lang="grc" translate="no">τάων οὔ τις ὁμοῖα νοήματα Πηνελοπείῃ <rtc lang="grc" translate="no">ᾔδη: ἀτὰρ μὲν τοῦτό γ' ἐναίσιμον οὐκ ἐνόησε. <rtc lang="grc" translate="no">τόφρα γὰρ οὖν βίοτόν τε τεὸν καὶ κτήματ' ἔδονται, <rtc lang="grc" translate="no">ὄφρα κε κείνη τοῦτον ἔχῃ νόον, ὅν τινά οἱ νῦν <rtc lang="grc" translate="no">ἐν στήθεσσι τιθεῖσι θεοί. μέγα μὲν κλέος αὐτῇ <rtc lang="grc" translate="no">ποιεῖτ', αὐτὰρ σοί γε ποθὴν πολέος βιότοιο. <rtc lang="grc" translate="no">ἡμεῖς δ' οὔτ' ἐπὶ ἔργα πάρος γ' ἴμεν οὔτε πῃ ἄλλῃ, <rtc lang="grc" translate="no">πρίν γ' αὐτὴν γήμασθαι Ἀχαιῶν ᾧ κ' ἐθέλῃσι." <rtc lang="grc" translate="no">τὸν δ' αὖ Τηλέμαχος πεπνυμένος ἀντίον ηὔδα: <rtc lang="grc" translate="no">"Ἀντίνο', οὔ πως ἔστι δόμων ἀέκουσαν ἀπῶσαι <rtc lang="grc" translate="no">ἥ μ' ἔτεχ', ἥ μ' ἔθρεψε: πατὴρ δ' ἐμὸς ἄλλοθι γαίης, <rtc lang="grc" translate="no">ζώει ὅ γ' ἦ τέθνηκε: κακὸν δέ με πόλλ' ἀποτίνειν <rtc lang="grc" translate="no">Ἰκαρίῳ, αἴ κ' αὐτὸς ἑκὼν ἀπὸ μητέρα πέμψω. <rtc lang="grc" translate="no">ἐκ γὰρ τοῦ πατρὸς κακὰ πείσομαι, ἄλλα δὲ δαίμων <rtc lang="grc" translate="no">δώσει, ἐπεὶ μήτηρ στυγερὰς ἀρήσετ' ἐρινῦς <rtc lang="grc" translate="no">οἴκου ἀπερχομένη: νέμεσις δέ μοι ἐξ ἀνθρώπων <rtc lang="grc" translate="no">ἔσσεται: ὣς οὐ τοῦτον ἐγώ ποτε μῦθον ἐνίψω. <rtc lang="grc" translate="no">ὑμέτερος δ' εἰ μὲν θυμὸς νεμεσίζεται αὐτῶν, <rtc lang="grc" translate="no">ἔξιτέ μοι μεγάρων, ἄλλας δ' ἀλεγύνετε δαῖτας <rtc lang="grc" translate="no">ὑμὰ κτήματ' ἔδοντες ἀμειβόμενοι κατὰ οἴκους. <rtc lang="grc" translate="no">εἰ δ' ὑμῖν δοκέει τόδε λωίτερον καὶ ἄμεινον <rtc lang="grc" translate="no">ἔμμεναι, ἀνδρὸς ἑνὸς βίοτον νήποινον ὀλέσθαι, <rtc lang="grc" translate="no">κείρετ': ἐγὼ δὲ θεοὺς ἐπιβώσομαι αἰὲν ἐόντας, <rtc lang="grc" translate="no">αἴ κέ ποθι Ζεὺς δῷσι παλίντιτα ἔργα γενέσθαι. <rtc lang="grc" translate="no">νήποινοί κεν ἔπειτα δόμων ἔντοσθεν ὄλοισθε."</rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></ruby> <ruby><rtc lang="grc" translate="no">"ὣς φάτο Τηλέμαχος, τῷ δ' αἰετὼ εὐρύοπα Ζεὺς <rtc lang="grc" translate="no">ὑψόθεν ἐκ κορυφῆς ὄρεος προέηκε πέτεσθαι. <rtc lang="grc" translate="no">τὼ δ' ἕως μέν ῥ' ἐπέτοντο μετὰ πνοιῇς ἀνέμοιο <rtc lang="grc" translate="no">πλησίω ἀλλήλοισι τιταινομένω πτερύγεσσιν: <rtc lang="grc" translate="no">ἀλλ' ὅτε δὴ μέσσην ἀγορὴν πολύφημον ἱκέσθην, <rtc lang="grc" translate="no">ἔνθ' ἐπιδινηθέντε τιναξάσθην πτερὰ πυκνά, <rtc lang="grc" translate="no">ἐς δ' ἰδέτην πάντων κεφαλάς, ὄσσοντο δ' ὄλεθρον: <rtc lang="grc" translate="no">δρυψαμένω δ' ὀνύχεσσι παρειὰς ἀμφί τε δειρὰς <rtc lang="grc" translate="no">δεξιὼ ἤιξαν διά τ' οἰκία καὶ πόλιν αὐτῶν. <rtc lang="grc" translate="no">θάμβησαν δ' ὄρνιθας, ἐπεὶ ἴδον ὀφθαλμοῖσιν: <rtc lang="grc" translate="no">ὥρμηναν δ' ἀνὰ θυμὸν ἅ περ τελέεσθαι ἔμελλον. <rtc lang="grc" translate="no">τοῖσι δὲ καὶ μετέειπε γέρων ἥρως Ἁλιθέρσης <rtc lang="grc" translate="no">Μαστορίδης: ὁ γὰρ οἶος ὁμηλικίην ἐκέκαστο <rtc lang="grc" translate="no">ὄρνιθας γνῶναι καὶ ἐναίσιμα μυθήσασθαι: <rtc lang="grc" translate="no">ὅ σφιν ἐὺ φρονέων ἀγορήσατο καὶ μετέειπε:</rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></ruby> <ruby><rtc lang="grc" translate="no">"κέκλυτε δὴ νῦν μευ, Ἰθακήσιοι, ὅττι κεν εἴπω: <rtc lang="grc" translate="no">μνηστῆρσιν δὲ μάλιστα πιφαυσκόμενος τάδε εἴρω: <rtc lang="grc" translate="no">τοῖσιν γὰρ μέγα πῆμα κυλίνδεται: οὐ γὰρ Ὀδυσσεὺς <rtc lang="grc" translate="no">δὴν ἀπάνευθε φίλων ὧν ἔσσεται, ἀλλά που ἤδη <rtc lang="grc" translate="no">ἐγγὺς ἐὼν τοῖσδεσσι φόνον καὶ κῆρα φυτεύει <rtc lang="grc" translate="no">πάντεσσιν: πολέσιν δὲ καὶ ἄλλοισιν κακὸν ἔσται, <rtc lang="grc" translate="no">οἳ νεμόμεσθ' Ἰθάκην ἐυδείελον. ἀλλὰ πολὺ πρὶν <rtc lang="grc" translate="no">φραζώμεσθ', ὥς κεν καταπαύσομεν: οἱ δὲ καὶ αὐτοὶ <rtc lang="grc" translate="no">παυέσθων: καὶ γάρ σφιν ἄφαρ τόδε λώιόν ἐστιν. <rtc lang="grc" translate="no">οὐ γὰρ ἀπείρητος μαντεύομαι, ἀλλ' ἐὺ εἰδώς: <rtc lang="grc" translate="no">καὶ γὰρ κείνῳ φημὶ τελευτηθῆναι ἅπαντα, <rtc lang="grc" translate="no">ὥς οἱ ἐμυθεόμην, ὅτε Ἴλιον εἰσανέβαινον <rtc lang="grc" translate="no">Ἀργεῖοι, μετὰ δέ σφιν ἔβη πολύμητις Ὀδυσσεύς. <rtc lang="grc" translate="no">φῆν κακὰ πολλὰ παθόντ', ὀλέσαντ' ἄπο πάντας ἑταίρους, <rtc lang="grc" translate="no">ἄγνωστον πάντεσσιν ἐεικοστῷ ἐνιαυτῷ <rtc lang="grc" translate="no">οἴκαδ' ἐλεύσεσθαι: τὰ δὲ δὴ νῦν πάντα τελεῖται." <rtc lang="grc" translate="no">τὸν δ' αὖτ' Εὐρύμαχος Πολύβου πάϊς ἀντίον ηὔδα: <rtc lang="grc" translate="no">"ὦ γέρον, εἰ δ' ἄγε νῦν μαντεύεο σοῖσι τέκεσσιν <rtc lang="grc" translate="no">οἴκαδ' ἰών, μή πού τι κακὸν πάσχωσιν ὀπίσσω: <rtc lang="grc" translate="no">ταῦτα δ' ἐγὼ σέο πολλὸν ἀμείνων μαντεύεσθαι. <rtc lang="grc" translate="no">ὄρνιθες δέ τε πολλοὶ ὑπ' αὐγὰς ἠελίοιο <rtc lang="grc" translate="no">φοιτῶσ', οὐδέ τε πάντες ἐναίσιμοι: αὐτὰρ Ὀδυσσεὺς <rtc lang="grc" translate="no">ὤλετο τῆλ', ὡς καὶ σὺ καταφθίσθαι σὺν ἐκείνῳ <rtc lang="grc" translate="no">ὤφελες. οὐκ ἂν τόσσα θεοπροπέων ἀγόρευες, <rtc lang="grc" translate="no">οὐδέ κε Τηλέμαχον κεχολωμένον ὧδ' ἀνιείης, <rtc lang="grc" translate="no">σῷ οἴκῳ δῶρον ποτιδέγμενος, αἴ κε πόρῃσιν. <rtc lang="grc" translate="no">ἀλλ' ἔκ τοι ἐρέω, τὸ δὲ καὶ τετελεσμένον ἔσται: <rtc lang="grc" translate="no">αἴ κε νεώτερον ἄνδρα παλαιά τε πολλά τε εἰδὼς <rtc lang="grc" translate="no">παρφάμενος ἐπέεσσιν ἐποτρύνῃς χαλεπαίνειν, <rtc lang="grc" translate="no">αὐτῷ μέν οἱ πρῶτον ἀνιηρέστερον ἔσται, <rtc lang="grc" translate="no">πρῆξαι δ' ἔμπης οὔ τι δυνήσεται εἵνεκα τῶνδε: <rtc lang="grc" translate="no">σοὶ δέ, γέρον, θωὴν ἐπιθήσομεν, ἥν κ' ἐνὶ θυμῷ <rtc lang="grc" translate="no">τίνων ἀσχάλλῃς: χαλεπὸν δέ τοι ἔσσεται ἄλγος. <rtc lang="grc" translate="no">Τηλεμάχῳ δ' ἐν πᾶσιν ἐγὼν ὑποθήσομαι αὐτός: <rtc lang="grc" translate="no">μητέρα ἣν ἐς πατρὸς ἀνωγέτω ἀπονέεσθαι: <rtc lang="grc" translate="no">οἱ δὲ γάμον τεύξουσι καὶ ἀρτυνέουσιν ἔεδνα <rtc lang="grc" translate="no">πολλὰ μάλ', ὅσσα ἔοικε φίλης ἐπὶ παιδὸς ἕπεσθαι. <rtc lang="grc" translate="no">οὐ γὰρ πρὶν παύσεσθαι ὀίομαι υἷας Ἀχαιῶν <rtc lang="grc" translate="no">μνηστύος ἀργαλέης, ἐπεὶ οὔ τινα δείδιμεν ἔμπης, <rtc lang="grc" translate="no">οὔτ' οὖν Τηλέμαχον μάλα περ πολύμυθον ἐόντα, <rtc lang="grc" translate="no">οὔτε θεοπροπίης ἐμπαζόμεθ', ἣν σύ, γεραιέ, <rtc lang="grc" translate="no">μυθέαι ἀκράαντον, ἀπεχθάνεαι δ' ἔτι μᾶλλον. <rtc lang="grc" translate="no">χρήματα δ' αὖτε κακῶς βεβρώσεται, οὐδέ ποτ' ἶσα <rtc lang="grc" translate="no">ἔσσεται, ὄφρα κεν ἥ γε διατρίβῃσιν Ἀχαιοὺς <rtc lang="grc" translate="no">ὃν γάμον: ἡμεῖς δ' αὖ ποτιδέγμενοι ἤματα πάντα <rtc lang="grc" translate="no">εἵνεκα τῆς ἀρετῆς ἐριδαίνομεν, οὐδὲ μετ' ἄλλας <rtc lang="grc" translate="no">ἐρχόμεθ', ἃς ἐπιεικὲς ὀπυιέμεν ἐστὶν ἑκάστῳ."</rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></ruby> <ruby><rtc lang="grc" translate="no">τὸν δ' αὖ Τηλέμαχος πεπνυμένος ἀντίον ηὔδα: <rtc lang="grc" translate="no">"Εὐρύμαχ' ἠδὲ καὶ ἄλλοι, ὅσοι μνηστῆρες ἀγαυοί, <rtc lang="grc" translate="no">ταῦτα μὲν οὐχ ὑμέας ἔτι λίσσομαι οὐδ' ἀγορεύω: <rtc lang="grc" translate="no">ἤδη γὰρ τὰ ἴσασι θεοὶ καὶ πάντες Ἀχαιοί. <rtc lang="grc" translate="no">ἀλλ' ἄγε μοι δότε νῆα θοὴν καὶ εἴκοσ' ἑταίρους, <rtc lang="grc" translate="no">οἵ κέ μοι ἔνθα καὶ ἔνθα διαπρήσσωσι κέλευθον. <rtc lang="grc" translate="no">εἶμι γὰρ ἐς Σπάρτην τε καὶ ἐς Πύλον ἠμαθόεντα <rtc lang="grc" translate="no">νόστον πευσόμενος πατρὸς δὴν οἰχομένοιο, <rtc lang="grc" translate="no">ἤν τίς μοι εἴπῃσι βροτῶν ἢ ὄσσαν ἀκούσω <rtc lang="grc" translate="no">ἐκ Διός, ἥ τε μάλιστα φέρει κλέος ἀνθρώποισιν: <rtc lang="grc" translate="no">εἰ μέν κεν πατρὸς βίοτον καὶ νόστον ἀκούσω, <rtc lang="grc" translate="no">ἦ τ' ἄν, τρυχόμενός περ, ἔτι τλαίην ἐνιαυτόν: <rtc lang="grc" translate="no">εἰ δέ κε τεθνηῶτος ἀκούσω μηδ' ἔτ' ἐόντος, <rtc lang="grc" translate="no">νοστήσας δὴ ἔπειτα φίλην ἐς πατρίδα γαῖαν <rtc lang="grc" translate="no">σῆμά τέ οἱ χεύω καὶ ἐπὶ κτέρεα κτερεί̈ξω <rtc lang="grc" translate="no">πολλὰ μάλ', ὅσσα ἔοικε, καὶ ἀνέρι μητέρα δώσω." <rtc lang="grc" translate="no">ἦ τοι ὅ γ' ὣς εἰπὼν κατ' ἄρ' ἕζετο, τοῖσι δ' ἀνέστη <rtc lang="grc" translate="no">Μέντωρ, ὅς ῥ' Ὀδυσῆος ἀμύμονος ἦεν ἑταῖρος, <rtc lang="grc" translate="no">καὶ οἱ ἰὼν ἐν νηυσὶν ἐπέτρεπεν οἶκον ἅπαντα, <rtc lang="grc" translate="no">πείθεσθαί τε γέροντι καὶ ἔμπεδα πάντα φυλάσσειν: <rtc lang="grc" translate="no">ὅ σφιν ἐὺ φρονέων ἀγορήσατο καὶ μετέειπεν:</rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></ruby> <ruby><rtc lang="grc" translate="no">"κέκλυτε δὴ νῦν μευ, Ἰθακήσιοι, ὅττι κεν εἴπω: <rtc lang="grc" translate="no">μή τις ἔτι πρόφρων ἀγανὸς καὶ ἤπιος ἔστω <rtc lang="grc" translate="no">σκηπτοῦχος βασιλεύς, μηδὲ φρεσὶν αἴσιμα εἰδώς, <rtc lang="grc" translate="no">ἀλλ' αἰεὶ χαλεπός τ' εἴη καὶ αἴσυλα ῥέζοι: <rtc lang="grc" translate="no">ὡς οὔ τις μέμνηται Ὀδυσσῆος θείοιο <rtc lang="grc" translate="no">λαῶν οἷσιν ἄνασσε, πατὴρ δ' ὣς ἤπιος ἦεν. <rtc lang="grc" translate="no">ἀλλ' ἦ τοι μνηστῆρας ἀγήνορας οὔ τι μεγαίρω <rtc lang="grc" translate="no">ἔρδειν ἔργα βίαια κακορραφίῃσι νόοιο: <rtc lang="grc" translate="no">σφὰς γὰρ παρθέμενοι κεφαλὰς κατέδουσι βιαίως <rtc lang="grc" translate="no">οἶκον Ὀδυσσῆος, τὸν δ' οὐκέτι φασὶ νέεσθαι. <rtc lang="grc" translate="no">νῦν δ' ἄλλῳ δήμῳ νεμεσίζομαι, οἷον ἅπαντες <rtc lang="grc" translate="no">ἧσθ' ἄνεῳ, ἀτὰρ οὔ τι καθαπτόμενοι ἐπέεσσι <rtc lang="grc" translate="no">παύρους μνηστῆρας καταπαύετε πολλοὶ ἐόντες."</rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></ruby> <ruby><rtc lang="grc" translate="no">τὸν δ' Εὐηνορίδης Λειώκριτος ἀντίον ηὔδα: <rtc lang="grc" translate="no">"Μέντορ ἀταρτηρέ, φρένας ἠλεέ, ποῖον ἔειπες <rtc lang="grc" translate="no">ἡμέας ὀτρύνων καταπαυέμεν. ἀργαλέον δὲ <rtc lang="grc" translate="no">ἀνδράσι καὶ πλεόνεσσι μαχήσασθαι περὶ δαιτί. <rtc lang="grc" translate="no">εἴ περ γάρ κ' Ὀδυσεὺς Ἰθακήσιος αὐτὸς ἐπελθὼν <rtc lang="grc" translate="no">δαινυμένους κατὰ δῶμα ἑὸν μνηστῆρας ἀγαυοὺς <rtc lang="grc" translate="no">ἐξελάσαι μεγάροιο μενοινήσει' ἐνὶ θυμῷ, <rtc lang="grc" translate="no">οὔ κέν οἱ κεχάροιτο γυνή, μάλα περ χατέουσα, <rtc lang="grc" translate="no">ἐλθόντ', ἀλλά κεν αὐτοῦ ἀεικέα πότμον ἐπίσποι, <rtc lang="grc" translate="no">εἰ πλεόνεσσι μάχοιτο: σὺ δ' οὐ κατὰ μοῖραν ἔειπες. <rtc lang="grc" translate="no">ἀλλ' ἄγε, λαοὶ μὲν σκίδνασθ' ἐπὶ ἔργα ἕκαστος, <rtc lang="grc" translate="no">τούτῳ δ' ὀτρυνέει Μέντωρ ὁδὸν ἠδ' Ἁλιθέρσης, <rtc lang="grc" translate="no">οἵ τέ οἱ ἐξ ἀρχῆς πατρώιοί εἰσιν ἑταῖροι. <rtc lang="grc" translate="no">ἀλλ' ὀίω, καὶ δηθὰ καθήμενος ἀγγελιάων <rtc lang="grc" translate="no">πεύσεται εἰν Ἰθάκῃ, τελέει δ' ὁδὸν οὔ ποτε ταύτην."</rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></ruby> <ruby><rtc lang="grc" translate="no">ὣς ἄρ' ἐφώνησεν, λῦσεν δ' ἀγορὴν αἰψηρήν. <rtc lang="grc" translate="no">οἱ μὲν ἄρ' ἐσκίδναντο ἑὰ πρὸς δώμαθ' ἕκαστος, <rtc lang="grc" translate="no">μνηστῆρες δ' ἐς δώματ' ἴσαν θείου Ὀδυσῆος.</rtc></rtc></rtc></ruby> <ruby><rtc lang="grc" translate="no">Τηλέμαχος δ' ἀπάνευθε κιὼν ἐπὶ θῖνα θαλάσσης, <rtc lang="grc" translate="no">χεῖρας νιψάμενος πολιῆς ἁλὸς εὔχετ' Ἀθήνῃ: <rtc lang="grc" translate="no">"κλῦθί μευ, ὃ χθιζὸς θεὸς ἤλυθες ἡμέτερον δῶ <rtc lang="grc" translate="no">καὶ μ' ἐν νηὶ κέλευσας ἐπ' ἠεροειδέα πόντον <rtc lang="grc" translate="no">νόστον πευσόμενον πατρὸς δὴν οἰχομένοιο <rtc lang="grc" translate="no">ἔρχεσθαι: τὰ δὲ πάντα διατρίβουσιν Ἀχαιοί, <rtc lang="grc" translate="no">μνηστῆρες δὲ μάλιστα κακῶς ὑπερηνορέοντες." <rtc lang="grc" translate="no">ὣς ἔφατ' εὐχόμενος, σχεδόθεν δέ οἱ ἦλθεν Ἀθήνη, <rtc lang="grc" translate="no">Μέντορι εἰδομένη ἠμὲν δέμας ἠδὲ καὶ αὐδήν, <rtc lang="grc" translate="no">καί μιν φωνήσασ' ἔπεα πτερόεντα προσηύδα:</rtc></rtc></rtc></rtc></rtc></rtc></rtc></rtc></rtc></rtc></ruby> <ruby><rtc lang="grc" translate="no">"Τηλέμαχ', οὐδ' ὄπιθεν κακὸς ἔσσεαι οὐδ' ἀνοήμων, <rtc lang="grc" translate="no">εἰ δή τοι σοῦ πατρὸς ἐνέστακται μένος ἠύ, <rtc lang="grc" translate="no">οἷος κεῖνος ἔην τελέσαι ἔργον τε ἔπος τε: <rtc lang="grc" translate="no">οὔ τοι ἔπειθ' ἁλίη ὁδὸς ἔσσεται οὐδ' ἀτέλεστος. <rtc lang="grc" translate="no">εἰ δ' οὐ κείνου γ' ἐσσὶ γόνος καὶ Πηνελοπείης, <rtc lang="grc" translate="no">οὐ σέ γ' ἔπειτα ἔολπα τελευτήσειν, ἃ μενοινᾷς. <rtc lang="grc" translate="no">παῦροι γάρ τοι παῖδες ὁμοῖοι πατρὶ πέλονται, <rtc lang="grc" translate="no">οἱ πλέονες κακίους, παῦροι δέ τε πατρὸς ἀρείους. <rtc lang="grc" translate="no">ἀλλ' ἐπεὶ οὐδ' ὄπιθεν κακὸς ἔσσεαι οὐδ' ἀνοήμων, <rtc lang="grc" translate="no">οὐδέ σε πάγχυ γε μῆτις Ὀδυσσῆος προλέλοιπεν, <rtc lang="grc" translate="no">ἐλπωρή τοι ἔπειτα τελευτῆσαι τάδε ἔργα. <rtc lang="grc" translate="no">τῶ νῦν μνηστήρων μὲν ἔα βουλήν τε νόον τε <rtc lang="grc" translate="no">ἀφραδέων, ἐπεὶ οὔ τι νοήμονες οὐδὲ δίκαιοι: <rtc lang="grc" translate="no">οὐδέ τι ἴσασιν θάνατον καὶ κῆρα μέλαιναν, <rtc lang="grc" translate="no">ὃς δή σφι σχεδόν ἐστιν, ἐπ' ἤματι πάντας ὀλέσθαι. <rtc lang="grc" translate="no">σοὶ δ' ὁδὸς οὐκέτι δηρὸν ἀπέσσεται ἣν σὺ μενοινᾷς: <rtc lang="grc" translate="no">τοῖος γάρ τοι ἑταῖρος ἐγὼ πατρώιός εἰμι, <rtc lang="grc" translate="no">ὅς τοι νῆα θοὴν στελέω καὶ ἅμ' ἕψομαι αὐτός. <rtc lang="grc" translate="no">ἀλλὰ σὺ μὲν πρὸς δώματ' ἰὼν μνηστῆρσιν ὁμίλει, <rtc lang="grc" translate="no">ὅπλισσόν τ' ἤια καὶ ἄγγεσιν ἄρσον ἅπαντα, <rtc lang="grc" translate="no">οἶνον ἐν ἀμφιφορεῦσι, καὶ ἄλφιτα, μυελὸν ἀνδρῶν, <rtc lang="grc" translate="no">δέρμασιν ἐν πυκινοῖσιν: ἐγὼ δ' ἀνὰ δῆμον ἑταίρους <rtc lang="grc" translate="no">αἶψ' ἐθελοντῆρας συλλέξομαι. εἰσὶ δὲ νῆες <rtc lang="grc" translate="no">πολλαὶ ἐν ἀμφιάλῳ Ἰθάκῃ, νέαι ἠδὲ παλαιαί: <rtc lang="grc" translate="no">τάων μέν τοι ἐγὼν ἐπιόψομαι ἥ τις ἀρίστη, <rtc lang="grc" translate="no">ὦκα δ' ἐφοπλίσσαντες ἐνήσομεν εὐρέι πόντῳ."</rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></ruby> <ruby><rtc lang="grc" translate="no">ὣς φάτ' Ἀθηναίη κούρη Διός: οὐδ' ἄρ' ἔτι δὴν <rtc lang="grc" translate="no">Τηλέμαχος παρέμιμνεν, ἐπεὶ θεοῦ ἔκλυεν αὐδήν. <rtc lang="grc" translate="no">βῆ δ' ἰέναι πρὸς δῶμα, φίλον τετιημένος ἦτορ, <rtc lang="grc" translate="no">εὗρε δ' ἄρα μνηστῆρας ἀγήνορας ἐν μεγάροισιν, <rtc lang="grc" translate="no">αἶγας ἀνιεμένους σιάλους θ' εὕοντας ἐν αὐλῇ. <rtc lang="grc" translate="no">Ἀντίνοος δ' ἰθὺς γελάσας κίε Τηλεμάχοιο, <rtc lang="grc" translate="no">ἔν τ' ἄρα οἱ φῦ χειρί, ἔπος τ' ἔφατ' ἔκ τ' ὀνόμαζε:</rtc></rtc></rtc></rtc></rtc></rtc></rtc></ruby> <ruby><rtc lang="grc" translate="no">"Τηλέμαχ' ὑψαγόρη, μένος ἄσχετε, μή τί τοι ἄλλο <rtc lang="grc" translate="no">ἐν στήθεσσι κακὸν μελέτω ἔργον τε ἔπος τε, <rtc lang="grc" translate="no">ἀλλά μοι ἐσθιέμεν καὶ πινέμεν, ὡς τὸ πάρος περ. <rtc lang="grc" translate="no">ταῦτα δέ τοι μάλα πάντα τελευτήσουσιν Ἀχαιοί, <rtc lang="grc" translate="no">νῆα καὶ ἐξαίτους ἐρέτας, ἵνα θᾶσσον ἵκηαι <rtc lang="grc" translate="no">ἐς Πύλον ἠγαθέην μετ' ἀγαυοῦ πατρὸς ἀκουήν."</rtc></rtc></rtc></rtc></rtc></rtc></ruby> <ruby><rtc lang="grc" translate="no">τὸν δ' αὖ Τηλέμαχος πεπνυμένος ἀντίον ηὔδα: <rtc lang="grc" translate="no">"Ἀντίνο', οὔ πως ἔστιν ὑπερφιάλοισι μεθ' ὑμῖν <rtc lang="grc" translate="no">δαίνυσθαί τ' ἀκέοντα καὶ εὐφραίνεσθαι ἕκηλον. <rtc lang="grc" translate="no">ἦ οὐχ ἅλις ὡς τὸ πάροιθεν ἐκείρετε πολλὰ καὶ ἐσθλὰ <rtc lang="grc" translate="no">κτήματ' ἐμά, μνηστῆρες, ἐγὼ δ' ἔτι νήπιος ἦα; <rtc lang="grc" translate="no">νῦν δ' ὅτε δὴ μέγας εἰμὶ καὶ ἄλλων μῦθον ἀκούων <rtc lang="grc" translate="no">πυνθάνομαι, καὶ δή μοι ἀέξεται ἔνδοθι θυμός, <rtc lang="grc" translate="no">πειρήσω, ὥς κ' ὔμμι κακὰς ἐπὶ κῆρας ἰήλω, <rtc lang="grc" translate="no">ἠὲ Πύλονδ' ἐλθών, ἢ αὐτοῦ τῷδ' ἐνὶ δήμῳ. <rtc lang="grc" translate="no">εἶμι μέν, οὐδ' ἁλίη ὁδὸς ἔσσεται ἣν ἀγορεύω, <rtc lang="grc" translate="no">ἔμπορος: οὐ γὰρ νηὸς ἐπήβολος οὐδ' ἐρετάων <rtc lang="grc" translate="no">γίγνομαι: ὥς νύ που ὔμμιν ἐείσατο κέρδιον εἶναι."</rtc></rtc></rtc></rtc></rtc></rtc></rtc></rtc></rtc></rtc></rtc></rtc></ruby> <ruby><rtc lang="grc" translate="no">ἦ ῥα, καὶ ἐκ χειρὸς χεῖρα σπάσατ' Ἀντινόοιο <rtc lang="grc" translate="no">ῥεῖα: μνηστῆρες δὲ δόμον κάτα δαῖτα πένοντο. <rtc lang="grc" translate="no">οἱ δ' ἐπελώβευον καὶ ἐκερτόμεον ἐπέεσσιν. <rtc lang="grc" translate="no">ὧδε δέ τις εἴπεσκε νέων ὑπερηνορεόντων:</rtc></rtc></rtc></rtc></ruby> <ruby><rtc lang="grc" translate="no">"ἦ μάλα Τηλέμαχος φόνον ἡμῖν μερμηρίζει. <rtc lang="grc" translate="no">ἤ τινας ἐκ Πύλου ἄξει ἀμύντορας ἠμαθόεντος <rtc lang="grc" translate="no">ἢ ὅ γε καὶ Σπάρτηθεν, ἐπεί νύ περ ἵεται αἰνῶς: <rtc lang="grc" translate="no">ἠὲ καὶ εἰς Ἐφύρην ἐθέλει, πίειραν ἄρουραν, <rtc lang="grc" translate="no">ἐλθεῖν, ὄφρ' ἔνθεν θυμοφθόρα φάρμακ' ἐνείκῃ, <rtc lang="grc" translate="no">ἐν δὲ βάλῃ κρητῆρι καὶ ἡμέας πάντας ὀλέσσῃ."</rtc></rtc></rtc></rtc></rtc></rtc></ruby> <ruby><rtc lang="grc" translate="no">ἄλλος δ' αὖτ' εἴπεσκε νέων ὑπερηνορεόντων: <rtc lang="grc" translate="no">"τίς δ' οἶδ', εἴ κε καὶ αὐτὸς ἰὼν κοίλης ἐπὶ νηὸς <rtc lang="grc" translate="no">τῆλε φίλων ἀπόληται ἀλώμενος ὥς περ Ὀδυσσεύς; <rtc lang="grc" translate="no">οὕτω κεν καὶ μᾶλλον ὀφέλλειεν πόνον ἄμμιν: <rtc lang="grc" translate="no">κτήματα γάρ κεν πάντα δασαίμεθα, οἰκία δ' αὖτε <rtc lang="grc" translate="no">τούτου μητέρι δοῖμεν ἔχειν ἠδ' ὅς τις ὀπυίοι."</rtc></rtc></rtc></rtc></rtc></rtc></ruby> <ruby><rtc lang="grc" translate="no">ὣς φάν, ὁ δ' ὑψόροφον θάλαμον κατεβήσετο πατρὸς <rtc lang="grc" translate="no">εὐρύν, ὅθι νητὸς χρυσὸς καὶ χαλκὸς ἔκειτο <rtc lang="grc" translate="no">ἐσθής τ' ἐν χηλοῖσιν ἅλις τ' ἐυῶδες ἔλαιον: <rtc lang="grc" translate="no">ἐν δὲ πίθοι οἴνοιο παλαιοῦ ἡδυπότοιο <rtc lang="grc" translate="no">ἕστασαν, ἄκρητον θεῖον ποτὸν ἐντὸς ἔχοντες, <rtc lang="grc" translate="no">ἑξείης ποτὶ τοῖχον ἀρηρότες, εἴ ποτ' Ὀδυσσεὺς <rtc lang="grc" translate="no">οἴκαδε νοστήσειε καὶ ἄλγεα πολλὰ μογήσας. <rtc lang="grc" translate="no">κληισταὶ δ' ἔπεσαν σανίδες πυκινῶς ἀραρυῖαι, <rtc lang="grc" translate="no">δικλίδες: ἐν δὲ γυνὴ ταμίη νύκτας τε καὶ ἦμαρ <rtc lang="grc" translate="no">ἔσχ', ἣ πάντ' ἐφύλασσε νόου πολυϊδρείῃσιν, <rtc lang="grc" translate="no">Εὐρύκλει', Ὦπος θυγάτηρ Πεισηνορίδαο. <rtc lang="grc" translate="no">τὴν τότε Τηλέμαχος προσέφη θαλαμόνδε καλέσσας:</rtc></rtc></rtc></rtc></rtc></rtc></rtc></rtc></rtc></rtc></rtc></rtc></ruby> <ruby><rtc lang="grc" translate="no">"μαῖ', ἄγε δή μοι οἶνον ἐν ἀμφιφορεῦσιν ἄφυσσον <rtc lang="grc" translate="no">ἡδύν, ὅτις μετὰ τὸν λαρώτατος ὃν σὺ φυλάσσεις <rtc lang="grc" translate="no">κεῖνον ὀιομένη τὸν κάμμορον, εἴ ποθεν ἔλθοι <rtc lang="grc" translate="no">διογενὴς Ὀδυσεὺς θάνατον καὶ κῆρας ἀλύξας. <rtc lang="grc" translate="no">δώδεκα δ' ἔμπλησον καὶ πώμασιν ἄρσον ἅπαντας. <rtc lang="grc" translate="no">ἐν δέ μοι ἄλφιτα χεῦον ἐϋρραφέεσσι δοροῖσιν: <rtc lang="grc" translate="no">εἴκοσι δ' ἔστω μέτρα μυληφάτου ἀλφίτου ἀκτῆς. <rtc lang="grc" translate="no">αὐτὴ δ' οἴη ἴσθι: τὰ δ' ἁθρόα πάντα τετύχθω: <rtc lang="grc" translate="no">ἑσπέριος γὰρ ἐγὼν αἱρήσομαι, ὁππότε κεν δὴ <rtc lang="grc" translate="no">μήτηρ εἰς ὑπερῷ' ἀναβῇ κοίτου τε μέδηται. <rtc lang="grc" translate="no">εἶμι γὰρ ἐς Σπάρτην τε καὶ ἐς Πύλον ἠμαθόεντα <rtc lang="grc" translate="no">νόστον πευσόμενος πατρὸς φίλου, ἤν που ἀκούσω." <rtc lang="grc" translate="no">ὣς φάτο, κώκυσεν δὲ φίλη τροφὸς Εὐρύκλεια, <rtc lang="grc" translate="no">καί ῥ' ὀλοφυρομένη ἔπεα πτερόεντα προσηύδα: <rtc lang="grc" translate="no">"τίπτε δέ τοι, φίλε τέκνον, ἐνὶ φρεσὶ τοῦτο νόημα <rtc lang="grc" translate="no">ἔπλετο; πῇ δ' ἐθέλεις ἰέναι πολλὴν ἐπὶ γαῖαν <rtc lang="grc" translate="no">μοῦνος ἐὼν ἀγαπητός; ὁ δ' ὤλετο τηλόθι πάτρης <rtc lang="grc" translate="no">διογενὴς Ὀδυσεὺς ἀλλογνώτῳ ἐνὶ δήμῳ. <rtc lang="grc" translate="no">οἱ δέ τοι αὐτίκ' ἰόντι κακὰ φράσσονται ὀπίσσω, <rtc lang="grc" translate="no">ὥς κε δόλῳ φθίῃς, τάδε δ' αὐτοὶ πάντα δάσονται. <rtc lang="grc" translate="no">ἀλλὰ μέν' αὖθ' ἐπὶ σοῖσι καθήμενος: οὐδέ τί σε χρὴ <rtc lang="grc" translate="no">πόντον ἐπ' ἀτρύγετον κακὰ πάσχειν οὐδ' ἀλάλησθαι."</rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></ruby> <ruby><rtc lang="grc" translate="no">τὴν δ' αὖ Τηλέμαχος πεπνυμένος ἀντίον ηὔδα: <rtc lang="grc" translate="no">"θάρσει, μαῖ', ἐπεὶ οὔ τοι ἄνευ θεοῦ ἥδε γε βουλή. <rtc lang="grc" translate="no">ἀλλ' ὄμοσον μὴ μητρὶ φίλῃ τάδε μυθήσασθαι, <rtc lang="grc" translate="no">πρίν γ' ὅτ' ἂν ἑνδεκάτη τε δυωδεκάτη τε γένηται, <rtc lang="grc" translate="no">ἢ αὐτὴν ποθέσαι καὶ ἀφορμηθέντος ἀκοῦσαι, <rtc lang="grc" translate="no">ὡς ἂν μὴ κλαίουσα κατὰ χρόα καλὸν ἰάπτῃ."</rtc></rtc></rtc></rtc></rtc></rtc></ruby> <ruby><rtc lang="grc" translate="no">ὣς ἄρ' ἔφη, γρῆυς δὲ θεῶν μέγαν ὅρκον ἀπώμνυ. <rtc lang="grc" translate="no">αὐτὰρ ἐπεί ῥ' ὄμοσέν τε τελεύτησέν τε τὸν ὅρκον, <rtc lang="grc" translate="no">αὐτίκ' ἔπειτά οἱ οἶνον ἐν ἀμφιφορεῦσιν ἄφυσσεν, <rtc lang="grc" translate="no">ἐν δέ οἱ ἄλφιτα χεῦεν ἐϋρραφέεσσι δοροῖσι. <rtc lang="grc" translate="no">Τηλέμαχος δ' ἐς δώματ' ἰὼν μνηστῆρσιν ὁμίλει.</rtc></rtc></rtc></rtc></rtc></ruby> <ruby><rtc lang="grc" translate="no">ἔνθ' αὖτ' ἄλλ' ἐνόησε θεά, γλαυκῶπις Ἀθήνη. <rtc lang="grc" translate="no">Τηλεμάχῳ ἐικυῖα κατὰ πτόλιν ᾤχετο πάντῃ, <rtc lang="grc" translate="no">καί ῥα ἑκάστῳ φωτὶ παρισταμένη φάτο μῦθον, <rtc lang="grc" translate="no">ἑσπερίους δ' ἐπὶ νῆα θοὴν ἀγέρεσθαι ἀνώγει. <rtc lang="grc" translate="no">ἡ δ' αὖτε Φρονίοιο Νοήμονα φαίδιμον υἱὸν <rtc lang="grc" translate="no">ᾔτεε νῆα θοήν: ὁ δέ οἱ πρόφρων ὑπέδεκτο. <rtc lang="grc" translate="no">δύσετό τ' ἠέλιος σκιόωντό τε πᾶσαι ἀγυιαί, <rtc lang="grc" translate="no">καὶ τότε νῆα θοὴν ἅλαδ' εἴρυσε, πάντα δ' ἐν αὐτῇ <rtc lang="grc" translate="no">ὅπλ' ἐτίθει, τά τε νῆες ἐύσσελμοι φορέουσι. <rtc lang="grc" translate="no">στῆσε δ' ἐπ' ἐσχατιῇ λιμένος, περὶ δ' ἐσθλοὶ ἑταῖροι <rtc lang="grc" translate="no">ἁθρόοι ἠγερέθοντο: θεὰ δ' ὤτρυνεν ἕκαστον.</rtc></rtc></rtc></rtc></rtc></rtc></rtc></rtc></rtc></rtc></rtc></ruby> <ruby><rtc lang="grc" translate="no">ἔνθ' αὖτ' ἄλλ' ἐνόησε θεά, γλαυκῶπις Ἀθήνη. <rtc lang="grc" translate="no">βῆ ἰέναι πρὸς δώματ' Ὀδυσσῆος θείοιο: <rtc lang="grc" translate="no">ἔνθα μνηστήρεσσιν ἐπὶ γλυκὺν ὕπνον ἔχευε, <rtc lang="grc" translate="no">πλάζε δὲ πίνοντας, χειρῶν δ' ἔκβαλλε κύπελλα. <rtc lang="grc" translate="no">οἱ δ' εὕδειν ὤρνυντο κατὰ πτόλιν, οὐδ' ἄρ' ἔτι δὴν <rtc lang="grc" translate="no">ἥατ', ἐπεί σφισιν ὕπνος ἐπὶ βλεφάροισιν ἔπιπτεν. <rtc lang="grc" translate="no">αὐτὰρ Τηλέμαχον προσέφη γλαυκῶπις Ἀθήνη <rtc lang="grc" translate="no">ἐκπροκαλεσσαμένη μεγάρων ἐὺ ναιεταόντων, <rtc lang="grc" translate="no">Μέντορι εἰδομένη ἠμὲν δέμας ἠδὲ καὶ αὐδήν:</rtc></rtc></rtc></rtc></rtc></rtc></rtc></rtc></rtc></ruby> <ruby><rtc lang="grc" translate="no">"Τηλέμαχ', ἤδη μέν τοι ἐυκνήμιδες ἑταῖροι <rtc lang="grc" translate="no">ἥατ' ἐπήρετμοι τὴν σὴν ποτιδέγμενοι ὁρμήν: <rtc lang="grc" translate="no">ἀλλ' ἴομεν, μὴ δηθὰ διατρίβωμεν ὁδοῖο."</rtc></rtc></rtc></ruby> <ruby><rtc lang="grc" translate="no">ὣς ἄρα φωνήσασ' ἡγήσατο Παλλὰς Ἀθήνη <rtc lang="grc" translate="no">καρπαλίμως: ὁ δ' ἔπειτα μετ' ἴχνια βαῖνε θεοῖο. <rtc lang="grc" translate="no">αὐτὰρ ἐπεί ῥ' ἐπὶ νῆα κατήλυθον ἠδὲ θάλασσαν, <rtc lang="grc" translate="no">εὗρον ἔπειτ' ἐπὶ θινὶ κάρη κομόωντας ἑταίρους. <rtc lang="grc" translate="no">τοῖσι δὲ καὶ μετέειφ' ἱερὴ ἲς Τηλεμάχοιο:</rtc></rtc></rtc></rtc></rtc></ruby> <ruby><rtc lang="grc" translate="no">"δεῦτε, φίλοι, ἤια φερώμεθα: πάντα γὰρ ἤδη <rtc lang="grc" translate="no">ἁθρό' ἐνὶ μεγάρῳ. μήτηρ δ' ἐμὴ οὔ τι πέπυσται, <rtc lang="grc" translate="no">οὐδ' ἄλλαι δμωαί, μία δ' οἴη μῦθον ἄκουσεν."</rtc></rtc></rtc></ruby> <ruby><rtc lang="grc" translate="no">ὣς ἄρα φωνήσας ἡγήσατο, τοὶ δ' ἅμ' ἕποντο. <rtc lang="grc" translate="no">οἱ δ' ἄρα πάντα φέροντες ἐυσσέλμῳ ἐπὶ νηὶ <rtc lang="grc" translate="no">κάτθεσαν, ὡς ἐκέλευσεν Ὀδυσσῆος φίλος υἱός. <rtc lang="grc" translate="no">ἂν δ' ἄρα Τηλέμαχος νηὸς βαῖν', ἦρχε δ' Ἀθήνη, <rtc lang="grc" translate="no">νηὶ δ' ἐνὶ πρυμνῇ κατ' ἄρ' ἕζετο: ἄγχι δ' ἄρ' αὐτῆς <rtc lang="grc" translate="no">ἕζετο Τηλέμαχος. τοὶ δὲ πρυμνήσι' ἔλυσαν, <rtc lang="grc" translate="no">ἂν δὲ καὶ αὐτοὶ βάντες ἐπὶ κληῖσι καθῖζον. <rtc lang="grc" translate="no">τοῖσιν δ' ἴκμενον οὖρον ἵει γλαυκῶπις Ἀθήνη, <rtc lang="grc" translate="no">ἀκραῆ Ζέφυρον, κελάδοντ' ἐπὶ οἴνοπα πόντον. <rtc lang="grc" translate="no">Τηλέμαχος δ' ἑτάροισιν ἐποτρύνας ἐκέλευσεν <rtc lang="grc" translate="no">ὅπλων ἅπτεσθαι: τοὶ δ' ὀτρύνοντος ἄκουσαν. <rtc lang="grc" translate="no">ἱστὸν δ' εἰλάτινον κοίλης ἔντοσθε μεσόδμης <rtc lang="grc" translate="no">στῆσαν ἀείραντες, κατὰ δὲ προτόνοισιν ἔδησαν, <rtc lang="grc" translate="no">ἕλκον δ' ἱστία λευκὰ ἐυστρέπτοισι βοεῦσιν. <rtc lang="grc" translate="no">ἔπρησεν δ' ἄνεμος μέσον ἱστίον, ἀμφὶ δὲ κῦμα <rtc lang="grc" translate="no">στείρῃ πορφύρεον μεγάλ' ἴαχε νηὸς ἰούσης: <rtc lang="grc" translate="no">ἡ δ' ἔθεεν κατὰ κῦμα διαπρήσσουσα κέλευθον. <rtc lang="grc" translate="no">δησάμενοι δ' ἄρα ὅπλα θοὴν ἀνὰ νῆα μέλαιναν <rtc lang="grc" translate="no">στήσαντο κρητῆρας ἐπιστεφέας οἴνοιο, <rtc lang="grc" translate="no">λεῖβον δ' ἀθανάτοισι θεοῖς αἰειγενέτῃσιν, <rtc lang="grc" translate="no">ἐκ πάντων δὲ μάλιστα Διὸς γλαυκώπιδι κούρῃ. <rtc lang="grc" translate="no">παννυχίη μέν ῥ' ἥ γε καὶ ἠῶ πεῖρε κέλευθον.</rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></rtc></ruby></ol><nav><a href="#!/odyssey/" rel="contents">Table of Contents</a> <a href="#!/odyssey/book1/" rel="next">Previous</a> <a href="#!/odyssey/book3/" rel="next">Next</a></nav></section><small>Translated by <u>Samuel Butler</u>, <span itemprop="copyrightYear">1900</span>.<br>Original Greek and English translation are in public domain.</small></article>