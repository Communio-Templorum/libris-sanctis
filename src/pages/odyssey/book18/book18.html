<h2>Book 18</h2>

<ruby><rtc lang="grc" translate="no">ἦλθε δ' ἐπὶ πτωχὸς πανδήμιος, ὃς κατὰ ἄστυ<br/>
πτωχεύεσκ' Ἰθάκης, μετὰ δ' ἔπρεπε γαστέρι μάργῃ<br/>
ἀζηχὲς φαγέμεν καὶ πιέμεν: οὐδέ οἱ ἦν ἲς<br/>
οὐδὲ βίη, εἶδος δὲ μάλα μέγας ἦν ὁράασθαι.<br/>
Ἀρναῖος δ' ὄνομ' ἔσκε: τὸ γὰρ θέτο πότνια μήτηρ<br/>
ἐκ γενετῆς: Ἶρον δὲ νέοι κίκλησκον ἅπαντες,<br/>
οὕνεκ' ἀπαγγέλλεσκε κιών, ὅτε πού τις ἀνώγοι:<br/>
ὅς ῥ' ἐλθὼν Ὀδυσῆα διώκετο οἷο δόμοιο,<br/>
καί μιν νεικείων ἔπεα πτερόεντα προσηύδα:</ruby>

<ruby><rtc lang="grc" translate="no">"εἶκε, γέρον, προθύρου, μὴ δὴ τάχα καὶ ποδὸς ἕλκῃ.<br/>
οὐκ ἀί̈εις ὅτι δή μοι ἐπιλλίζουσιν ἅπαντες,<br/>
ἑλκέμεναι δὲ κέλονται; ἐγὼ δ' αἰσχύνομαι ἔμπης.<br/>
ἀλλ' ἄνα, μὴ τάχα νῶϊν ἔρις καὶ χερσὶ γένηται."</ruby>

<ruby><rtc lang="grc" translate="no">τὸν δ' ἄρ' ὑπόδρα ἰδὼν προσέφη πολύμητις Ὀδυσσεύς:<br/>
"δαιμόνι', οὔτε τί σε ῥέζω κακὸν οὔτ' ἀγορεύω,<br/>
οὔτε τινὰ φθονέω δόμεναι καὶ πόλλ' ἀνελόντα.<br/>
οὐδὸς δ' ἀμφοτέρους ὅδε χείσεται, οὐδέ τί σε χρὴ<br/>
ἀλλοτρίων φθονέειν: δοκέεις δέ μοι εἶναι ἀλήτης<br/>
ὥς περ ἐγών, ὄλβον δὲ θεοὶ μέλλουσιν ὀπάζειν.<br/>
χερσὶ δὲ μή τι λίην προκαλίζεο, μή με χολώσῃς,<br/>
μή σε γέρων περ ἐὼν στῆθος καὶ χείλεα φύρσω<br/>
αἵματος: ἡσυχίη δ' ἂν ἐμοὶ καὶ μᾶλλον ἔτ' εἴη<br/>
αὔριον: οὐ μὲν γάρ τί σ' ὑποστρέψεσθαι ὀί̈ω<br/>
δεύτερον ἐς μέγαρον Λαερτιάδεω Ὀδυσῆος."<br/>
τὸν δὲ χολωσάμενος προσεφώνεεν Ἶρος ἀλήτης:<br/>
"ὢ πόποι, ὡς ὁ μολοβρὸς ἐπιτροχάδην ἀγορεύει,<br/>
γρηὶ̈ καμινοῖ ἶσος: ὃν ἂν κακὰ μητισαίμην<br/>
κόπτων ἀμφοτέρῃσι, χαμαὶ δέ κε πάντας ὀδόντας<br/>
γναθμῶν ἐξελάσαιμι συὸς ὣς ληϊβοτείρης.<br/>
ζῶσαι νῦν, ἵνα πάντες ἐπιγνώωσι καὶ οἵδε<br/>
μαρναμένους: πῶς δ' ἂν σὺ νεωτέρῳ ἀνδρὶ μάχοιο;"</ruby>

<ruby><rtc lang="grc" translate="no">ὣς οἱ μὲν προπάροιθε θυράων ὑψηλάων<br/>
οὐδοῦ ἔπι ξεστοῦ πανθυμαδὸν ὀκριόωντο.<br/>
τοῖϊν δὲ ξυνέηχ' ἱερὸν μένος Ἀντινόοιο,<br/>
ἡδὺ δ' ἄρ' ἐκγελάσας μετεφώνει μνηστήρεσσιν:</ruby>

<ruby><rtc lang="grc" translate="no">"ὦ φίλοι, οὐ μέν πώ τι πάρος τοιοῦτον ἐτύχθη,<br/>
οἵην τερπωλὴν θεὸς ἤγαγεν ἐς τόδε δῶμα.<br/>
ὁ ξεῖνός τε καὶ Ἶρος ἐρίζετον ἀλλήλοιϊν<br/>
χερσὶ μαχέσσασθαι: ἀλλὰ ξυνελάσσομεν ὦκα."</ruby>

<ruby><rtc lang="grc" translate="no">ὣς ἔφαθ', οἱ δ' ἄρα πάντες ἀνήϊξαν γελόωντες,<br/>
ἀμφὶ δ' ἄρα πτωχοὺς κακοείμονας ἠγερέθοντο.<br/>
τοῖσιν δ' Ἀντίνοος μετέφη, Εὐπείθεος υἱός:</ruby>

<ruby><rtc lang="grc" translate="no">"κέκλυτέ μευ, μνηστῆρες ἀγήνορες, ὄφρα τι εἴπω.<br/>
γαστέρες αἵδ' αἰγῶν κέατ' ἐν πυρί, τὰς ἐπὶ δόρπῳ<br/>
κατθέμεθα κνίσης τε καὶ αἵματος ἐμπλήσαντες:<br/>
ὁππότερος δέ κε νικήσῃ κρείσσων τε γένηται,<br/>
τάων ἥν κ' ἐθέλῃσιν ἀναστὰς αὐτὸς ἑλέσθω:<br/>
αἰεὶ αὖθ' ἡμῖν μεταδαίσεται, οὐδέ τιν' ἄλλον<br/>
πτωχὸν ἔσω μίσγεσθαι ἐάσομεν αἰτήσοντα."</ruby>

<ruby><rtc lang="grc" translate="no">ὣς ἔφατ' Ἀντίνοος, τοῖσιν δ' ἐπιήνδανε μῦθος.<br/>
τοῖς δὲ δολοφρονέων μετέφη πολύμητις Ὀδυσσεύς:</ruby>

<ruby><rtc lang="grc" translate="no">"ὦ φίλοι, οὔ πως ἔστι νεωτέρῳ ἀνδρὶ μάχεσθαι<br/>
ἄνδρα γέροντα, δύῃ ἀρημένον: ἀλλά με γαστὴρ<br/>
ὀτρύνει κακοεργός, ἵνα πληγῇσι δαμείω.<br/>
ἀλλ' ἄγε νῦν μοι πάντες ὀμόσσατε καρτερὸν ὅρκον,<br/>
μή τις ἐπ' Ἴρῳ ἦρα φέρων ἐμὲ χειρὶ βαρείῃ<br/>
πλήξῃ ἀτασθάλλων, τούτῳ δέ με ἶφι δαμάσσῃ."</ruby>

<ruby><rtc lang="grc" translate="no">ὣς ἔφαθ', οἱ δ' ἄρα πάντες ἀπώμνυον ὡς ἐκέλευεν.<br/>
αὐτὰρ ἐπεί ῥ' ὄμοσάν τε τελεύτησάν τε τὸν ὅρκον,<br/>
τοῖς δ' αὖτις μετέειφ' ἱερὴ ἲς Τηλεμάχοιο:</ruby>

<ruby><rtc lang="grc" translate="no">"ξεῖν', εἴ σ' ὀτρύνει κραδίη καὶ θυμὸς ἀγήνωρ<br/>
τοῦτον ἀλέξασθαι, τῶν δ' ἄλλων μή τιν' Ἀχαιῶν<br/>
δείδιθ', ἐπεὶ πλεόνεσσι μαχήσεται ὅς κέ σε θείνῃ:<br/>
ξεινοδόκος μὲν ἐγών, ἐπὶ δ' αἰνεῖτον βασιλῆες,<br/>
Ἀντίνοός τε καὶ Εὐρύμαχος, πεπνυμένω ἄμφω."</ruby>

<ruby><rtc lang="grc" translate="no">ὣς ἔφαθ', οἱ δ' ἄρα πάντες ἐπῄνεον: αὐτὰρ Ὀδυσσεὺς<br/>
ζώσατο μὲν ῥάκεσιν περὶ μήδεα, φαῖνε δὲ μηροὺς<br/>
καλούς τε μεγάλους τε, φάνεν δέ οἱ εὐρέες ὦμοι<br/>
στήθεά τε στιβαροί τε βραχίονες: αὐτὰρ Ἀθήνη<br/>
ἄγχι παρισταμένη μέλε' ἤλδανε ποιμένι λαῶν.<br/>
μνηστῆρες δ' ἄρα πάντες ὑπερφιάλως ἀγάσαντο:<br/>
ὧδε δέ τις εἴπεσκεν ἰδὼν ἐς πλησίον ἄλλον:</ruby>

<ruby><rtc lang="grc" translate="no">"ἦ τάχα Ἶρος Ἄϊρος ἐπίσπαστον κακὸν ἕξει,<br/>
οἵην ἐκ ῥακέων ὁ γέρων ἐπιγουνίδα φαίνει."</ruby>

<ruby><rtc lang="grc" translate="no">ὣς ἄρ' ἔφαν, Ἴρῳ δὲ κακῶς ὠρίνετο θυμός.<br/>
ἀλλὰ καὶ ὣς δρηστῆρες ἄγον ζώσαντες ἀνάγκῃ<br/>
δειδιότα: σάρκες δὲ περιτρομέοντο μέλεσσιν.<br/>
Ἀντίνοος δ' ἐνένιπεν ἔπος τ' ἔφατ' ἔκ τ' ὀνόμαζεν:</ruby>

<ruby><rtc lang="grc" translate="no">"νῦν μὲν μήτ' εἴης, βουγάϊε, μήτε γένοιο,<br/>
εἰ δὴ τοῦτόν γε τρομέεις καὶ δείδιας αἰνῶς,<br/>
ἄνδρα γέροντα, δύῃ ἀρημένον, ἥ μιν ἱκάνει.<br/>
ἀλλ' ἔκ τοι ἐρέω, τὸ δὲ καὶ τετελεσμένον ἔσται:<br/>
αἴ κέν σ' οὗτος νικήσῃ κρείσσων τε γένηται,<br/>
πέμψω σ' ἤπειρόνδε, βαλὼν ἐν νηὶ μελαίνῃ,<br/>
εἰς Ἔχετον βασιλῆα, βροτῶν δηλήμονα πάντων,<br/>
ὅς κ' ἀπὸ ῥῖνα τάμῃσι καὶ οὔατα νηλέϊ χαλκῷ,<br/>
μήδεά τ' ἐξερύσας δώῃ κυσὶν ὠμὰ δάσασθαι."</ruby>

<ruby><rtc lang="grc" translate="no">ὣς φάτο, τῷ δ' ἔτι μᾶλλον ὑπὸ τρόμος ἔλλαβε γυῖα.<br/>
ἐς μέσσον δ' ἄναγον: τὼ δ' ἄμφω χεῖρας ἀνέσχον.<br/>
δὴ τότε μερμήριξε πολύτλας δῖος Ὀδυσσεὺς<br/>
ἢ ἐλάσει' ὥς μιν ψυχὴ λίποι αὖθι πεσόντα,<br/>
ἦέ μιν ἦκ' ἐλάσειε τανύσσειέν τ' ἐπὶ γαίῃ.<br/>
ὧδε δέ οἱ φρονέοντι δοάσσατο κέρδιον εἶναι,<br/>
ἦκ' ἐλάσαι, ἵνα μή μιν ἐπιφρασσαίατ' Ἀχαιοί.<br/>
δὴ τότ' ἀνασχομένω ὁ μὲν ἤλασε δεξιὸν ὦμον<br/>
Ἶρος, ὁ δ' αὐχέν' ἔλασσεν ὑπ' οὔατος, ὀστέα δ' εἴσω<br/>
ἔθλασεν: αὐτίκα δ' ἦλθε κατὰ στόμα φοίνιον αἷμα,<br/>
κὰδ δ' ἔπεσ' ἐν κονίῃσι μακών, σὺν δ' ἤλασ' ὀδόντας<br/>
λακτίζων ποσὶ γαῖαν: ἀτὰρ μνηστῆρες ἀγαυοὶ<br/>
χεῖρας ἀνασχόμενοι γέλῳ ἔκθανον. αὐτὰρ Ὀδυσσεὺς<br/>
ἕλκε διὲκ προθύροιο λαβὼν ποδός, ὄφρ' ἵκετ' αὐλήν,<br/>
αἰθούσης τε θύρας: καί μιν ποτὶ ἑρκίον αὐλῆς<br/>
εἷσεν ἀνακλίνας: σκῆπτρον δέ οἱ ἔμβαλε χειρί,<br/>
καί μιν φωνήσας ἔπεα πτερόεντα προσηύδα:</ruby>

<ruby><rtc lang="grc" translate="no">"ἐνταυθοῖ νῦν ἧσο σύας τε κύνας τ' ἀπερύκων,<br/>
μηδὲ σύ γε ξείνων καὶ πτωχῶν κοίρανος εἶναι<br/>
λυγρὸς ἐών, μή πού τι κακὸν καὶ μεῖζον ἐπαύρῃ."</ruby>

<ruby><rtc lang="grc" translate="no">ἦ ῥα καὶ ἀμφ' ὤμοισιν ἀεικέα βάλλετο πήρην,<br/>
πυκνὰ ῥωγαλέην: ἐν δὲ στρόφος ἦεν ἀορτήρ.<br/>
ἂψ δ' ὅ γ' ἐπ' οὐδὸν ἰὼν κατ' ἄρ' ἕζετο: τοὶ δ' ἴσαν εἴσω<br/>
ἡδὺ γελώοντες καὶ δεικανόωντ' ἐπέεσσι:</ruby>

<ruby><rtc lang="grc" translate="no">"Ζεύς τοι δοίη, ξεῖνε, καὶ ἀθάνατοι θεοὶ ἄλλοι,<br/>
ὅττι μάλιστ' ἐθέλεις καί τοι φίλον ἔπλετο θυμῷ,<br/>
ὃς τοῦτον τὸν ἄναλτον ἀλητεύειν ἀπέπαυσας<br/>
ἐν δήμῳ: τάχα γάρ μιν ἀνάξομεν ἤπειρόνδε<br/>
εἰς Ἔχετον βασιλῆα, βροτῶν δηλήμονα πάντων."</ruby>

<ruby><rtc lang="grc" translate="no">ὣς ἄρ' ἔφαν, χαῖρεν δὲ κλεηδόνι δῖος Ὀδυσσεύς.<br/>
Ἀντίνοος δ' ἄρα οἱ μεγάλην παρὰ γαστέρα θῆκεν,<br/>
ἐμπλείην κνίσης τε καὶ αἵματος: Ἀμφίνομος δὲ<br/>
ἄρτους ἐκ κανέοιο δύω παρέθηκεν ἀείρας<br/>
καὶ δέπαϊ χρυσέῳ δειδίσκετο, φώνησέν τε:</ruby>

<ruby><rtc lang="grc" translate="no">"χαῖρε, πάτερ ὦ ξεῖνε, γένοιτό τοι ἔς περ ὀπίσσω<br/>
ὄλβος: ἀτὰρ μὲν νῦν γε κακοῖς ἔχεαι πολέεσσι."<br/>
τὸν δ' ἀπαμειβόμενος προσέφη πολύμητις Ὀδυσσεύς:<br/>
"Ἀμφίνομ', ἦ μάλα μοι δοκέεις πεπνυμένος εἶναι:<br/>
τοίου γὰρ καὶ πατρός, ἐπεὶ κλέος ἐσθλὸν ἄκουον,<br/>
Νῖσον Δουλιχιῆα ἐύ̈ν τ' ἔμεν ἀφνειόν τε:<br/>
τοῦ σ' ἔκ φασι γενέσθαι, ἐπητῇ δ' ἀνδρὶ ἔοικας.<br/>
τοὔνεκά τοι ἐρέω, σὺ δὲ σύνθεο καί μευ ἄκουσον:<br/>
οὐδὲν ἀκιδνότερον γαῖα τρέφει ἀνθρώποιο,<br/>
πάντων ὅσσα τε γαῖαν ἔπι πνείει τε καὶ ἕρπει.<br/>
οὐ μὲν γάρ ποτέ φησι κακὸν πείσεσθαι ὀπίσσω,<br/>
ὄφρ' ἀρετὴν παρέχωσι θεοὶ καὶ γούνατ' ὀρώρῃ:<br/>
ἀλλ' ὅτε δὴ καὶ λυγρὰ θεοὶ μάκαρες τελέσωσι,<br/>
καὶ τὰ φέρει ἀεκαζόμενος τετληότι θυμῷ:<br/>
τοῖος γὰρ νόος ἐστὶν ἐπιχθονίων ἀνθρώπων<br/>
οἷον ἐπ' ἦμαρ ἄγησι πατὴρ ἀνδρῶν τε θεῶν τε.<br/>
καὶ γὰρ ἐγώ ποτ' ἔμελλον ἐν ἀνδράσιν ὄλβιος εἶναι,<br/>
πολλὰ δ' ἀτάσθαλ' ἔρεξα βίῃ καὶ κάρτεϊ εἴκων,<br/>
πατρί τ' ἐμῷ πίσυνος καὶ ἐμοῖσι κασιγνήτοισι.<br/>
τῷ μή τίς ποτε πάμπαν ἀνὴρ ἀθεμίστιος εἴη,<br/>
ἀλλ' ὅ γε σιγῇ δῶρα θεῶν ἔχοι, ὅττι διδοῖεν.<br/>
οἷ' ὁρόω μνηστῆρας ἀτάσθαλα μηχανόωντας,<br/>
κτήματα κείροντας καὶ ἀτιμάζοντας ἄκοιτιν<br/>
ἀνδρός, ὃν οὐκέτι φημὶ φίλων καὶ πατρίδος αἴης<br/>
δηρὸν ἀπέσσεσθαι: μάλα δὲ σχεδόν. ἀλλά σε δαίμων<br/>
οἴκαδ' ὑπεξαγάγοι, μηδ' ἀντιάσειας ἐκείνῳ,<br/>
ὁππότε νοστήσειε φίλην ἐς πατρίδα γαῖαν:<br/>
οὐ γὰρ ἀναιμωτί γε διακρινέεσθαι ὀί̈ω<br/>
μνηστῆρας καὶ κεῖνον, ἐπεί κε μέλαθρον ὑπέλθῃ."</ruby>

<ruby><rtc lang="grc" translate="no">ὣς φάτο, καὶ σπείσας ἔπιεν μελιηδέα οἶνον,<br/>
ἂψ δ' ἐν χερσὶν ἔθηκε δέπας κοσμήτορι λαῶν.<br/>
αὐτὰρ ὁ βῆ διὰ δῶμα φίλον τετιημένος ἦτορ,<br/>
νευστάζων κεφαλῇ: δὴ γὰρ κακὸν ὄσσετο θυμός.<br/>
ἀλλ' οὐδ' ὣς φύγε κῆρα: πέδησε δὲ καὶ τὸν Ἀθήνη<br/>
Τηλεμάχου ὑπὸ χερσὶ καὶ ἔγχεϊ ἶφι δαμῆναι.<br/>
ἂψ δ' αὖτις κατ' ἄρ' ἕζετ' ἐπὶ θρόνου ἔνθεν ἀνέστη.</ruby>

<ruby><rtc lang="grc" translate="no">τῇ δ' ἄρ' ἐπὶ φρεσὶ θῆκε θεὰ γλαυκῶπις Ἀθήνη,<br/>
κούρῃ Ἰκαρίοιο, περίφρονι Πηνελοπείῃ,<br/>
μνηστήρεσσι φανῆναι, ὅπως πετάσειε μάλιστα<br/>
θυμὸν μνηστήρων ἰδὲ τιμήεσσα γένοιτο<br/>
μᾶλλον πρὸς πόσιός τε καὶ υἱέος ἢ πάρος ἦεν.<br/>
ἀχρεῖον δ' ἐγέλασσεν ἔπος τ' ἔφατ' ἔκ τ' ὀνόμαζεν:</ruby>

<ruby><rtc lang="grc" translate="no">"Εὐρυνόμη, θυμός μοι ἐέλδεται, οὔ τι πάρος γε,<br/>
μνηστήρεσσι φανῆναι, ἀπεχθομένοισί περ ἔμπης:<br/>
παιδὶ δέ κεν εἴποιμι ἔπος, τό κε κέρδιον εἴη,<br/>
μὴ πάντα μνηστῆρσιν ὑπερφιάλοισιν ὁμιλεῖν,<br/>
οἵ τ' εὖ μὲν βάζουσι, κακῶς δ' ὄπιθεν φρονέουσι."<br/>
τὴν δ' αὖτ' Εὐρυνόμη ταμίη πρὸς μῦθον ἔειπεν:<br/>
"ναὶ δὴ ταῦτά γε πάντα, τέκος, κατὰ μοῖραν ἔειπες.<br/>
ἀλλ' ἴθι καὶ σῷ παιδὶ ἔπος φάο μηδ' ἐπίκευθε,<br/>
χρῶτ' ἀπονιψαμένη καὶ ἐπιχρίσασα παρειάς:<br/>
μηδ' οὕτω δακρύοισι πεφυρμένη ἀμφὶ πρόσωπα<br/>
ἔρχευ, ἐπεὶ κάκιον πενθήμεναι ἄκριτον αἰεί.<br/>
ἤδη μὲν γάρ τοι παῖς τηλίκος, ὃν σὺ μάλιστα<br/>
ἠρῶ ἀθανάτοισι γενειήσαντα ἰδέσθαι."</ruby>

<ruby><rtc lang="grc" translate="no">τὴν δ' αὖτε προσέειπε περίφρων Πηνελόπεια:<br/>
"Εὐρυνόμη, μὴ ταῦτα παραύδα, κηδομένη περ,<br/>
χρῶτ' ἀπονίπτεσθαι καὶ ἐπιχρίεσθαι ἀλοιφῇ:<br/>
ἀγλαί̈ην γὰρ ἐμοί γε θεοί, τοὶ Ὄλυμπον ἔχουσιν,<br/>
ὤλεσαν, ἐξ οὗ κεῖνος ἔβη κοίλῃς ἐνὶ νηυσίν.<br/>
ἀλλά μοι Αὐτονόην τε καὶ Ἱπποδάμειαν ἄνωχθι<br/>
ἐλθέμεν, ὄφρα κέ μοι παρστήετον ἐν μεγάροισιν:<br/>
οἴη δ' οὐκ εἴσειμι μετ' ἀνέρας: αἰδέομαι γάρ."</ruby>

<ruby><rtc lang="grc" translate="no">"ὣς ἄρ' ἔφη, γρηὺ̈ς δὲ διὲκ μεγάροιο βεβήκει<br/>
ἀγγελέουσα γυναιξὶ καὶ ὀτρυνέουσα νέεσθαι.</ruby>

<ruby><rtc lang="grc" translate="no">ἔνθ' αὖτ' ἄλλ' ἐνόησε θεὰ γλαυκῶπις Ἀθήνη:<br/>
κούρῃ Ἰκαρίοιο κατὰ γλυκὺν ὕπνον ἔχευεν,<br/>
εὗδε δ' ἀνακλινθεῖσα, λύθεν δέ οἱ ἅψεα πάντα<br/>
αὐτοῦ ἐνὶ κλιντῆρι: τέως δ' ἄρα δῖα θεάων<br/>
ἄμβροτα δῶρα δίδου, ἵνα μιν θησαίατ' Ἀχαιοί.<br/>
κάλλεϊ μέν οἱ πρῶτα προσώπατα καλὰ κάθηρεν<br/>
ἀμβροσίῳ, οἵῳ περ ἐϋστέφανος Κυθέρεια<br/>
χρίεται, εὖτ' ἂν ἴῃ Χαρίτων χορὸν ἱμερόεντα:<br/>
καί μιν μακροτέρην καὶ πάσσονα θῆκεν ἰδέσθαι,<br/>
λευκοτέρην δ' ἄρα μιν θῆκε πριστοῦ ἐλέφαντος.<br/>
ἡ μὲν ἄρ' ὣς ἔρξασ' ἀπεβήσετο δῖα θεάων,<br/>
ἦλθον δ' ἀμφίπολοι λευκώλενοι ἐκ μεγάροιο<br/>
φθόγγῳ ἐπερχόμεναι: τὴν δὲ γλυκὺς ὕπνος ἀνῆκε,<br/>
καί ῥ' ἀπομόρξατο χερσὶ παρειὰς φώνησέν τε:</ruby>

<ruby><rtc lang="grc" translate="no">"ἦ με μάλ' αἰνοπαθῆ μαλακὸν περὶ κῶμ' ἐκάλυψεν.<br/>
αἴθε μοι ὣς μαλακὸν θάνατον πόροι Ἄρτεμις ἁγνὴ<br/>
αὐτίκα νῦν, ἵνα μηκέτ' ὀδυρομένη κατὰ θυμὸν<br/>
αἰῶνα φθινύθω, πόσιος ποθέουσα φίλοιο<br/>
παντοίην ἀρετήν, ἐπεὶ ἔξοχος ἦεν Ἀχαιῶν."<br/>
ὣς φαμένη κατέβαιν' ὑπερώϊα σιγαλόεντα,<br/>
οὐκ οἴη: ἅμα τῇ γε καὶ ἀμφίπολοι δύ' ἕποντο.<br/>
ἡ δ' ὅτε δὴ μνηστῆρας ἀφίκετο δῖα γυναικῶν,<br/>
στῆ ῥα παρὰ σταθμὸν τέγεος πύκα ποιητοῖο,<br/>
ἄντα παρειάων σχομένη λιπαρὰ κρήδεμνα:<br/>
ἀμφίπολος δ' ἄρα οἱ κεδνὴ ἑκάτερθε παρέστη.<br/>
τῶν δ' αὐτοῦ λύτο γούνατ', ἔρῳ δ' ἄρα θυμὸν ἔθελχθεν,<br/>
πάντες δ' ἠρήσαντο παραὶ λεχέεσσι κλιθῆναι.<br/>
ἡ δ' αὖ Τηλέμαχον προσεφώνεεν, ὃν φίλον υἱόν:</ruby>

<ruby><rtc lang="grc" translate="no">"Τηλέμαχ', οὐκέτι τοι φρένες ἔμπεδοι οὐδὲ νόημα:<br/>
παῖς ἔτ' ἐὼν καὶ μᾶλλον ἐνὶ φρεσὶ κέρδε' ἐνώμας:<br/>
νῦν δ', ὅτε δὴ μέγας ἐσσὶ καὶ ἥβης μέτρον ἱκάνεις,<br/>
καί κέν τις φαίη γόνον ἔμμεναι ὀλβίου ἀνδρός,<br/>
ἐς μέγεθος καὶ κάλλος ὁρώμενος, ἀλλότριος φώς,<br/>
οὐκέτι τοι φρένες εἰσὶν ἐναίσιμοι οὐδὲ νόημα.<br/>
οἷον δὴ τόδε ἔργον ἐνὶ μεγάροισιν ἐτύχθη,<br/>
ὃς τὸν ξεῖνον ἔασας ἀεικισθήμεναι οὕτως.<br/>
πῶς νῦν, εἴ τι ξεῖνος ἐν ἡμετέροισι δόμοισιν<br/>
ἥμενος ὧδε πάθοι ῥυστακτύος ἐξ ἀλεγεινῆς;<br/>
σοί κ' αἶσχος λώβη τε μετ' ἀνθρώποισι πέλοιτο."</ruby>

<ruby><rtc lang="grc" translate="no">τὴν δ' αὖ Τηλέμαχος πεπνυμένος ἀντίον ηὔδα:<br/>
"μῆτερ ἐμή, τὸ μὲν οὔ σε νεμεσσῶμαι κεχολῶσθαι:<br/>
αὐτὰρ ἐγὼ θυμῷ νοέω καὶ οἶδα ἕκαστα,<br/>
ἐσθλά τε καὶ τὰ χέρεια: πάρος δ' ἔτι νήπιος ἦα.<br/>
ἀλλά τοι οὐ δύναμαι πεπνυμένα πάντα νοῆσαι:<br/>
ἐκ γάρ με πλήσσουσι παρήμενοι ἄλλοθεν ἄλλος<br/>
οἵδε κακὰ φρονέοντες, ἐμοὶ δ' οὐκ εἰσὶν ἀρωγοί.<br/>
οὐ μέν τοι ξείνου γε καὶ Ἴρου μῶλος ἐτύχθη<br/>
μνηστήρων ἰότητι, βίῃ δ' ὅ γε φέρτερος ἦεν.<br/>
αἲ γάρ, Ζεῦ τε πάτερ καὶ Ἀθηναίη καὶ Ἄπολλον,<br/>
οὕτω νῦν μνηστῆρες ἐν ἡμετέροισι δόμοισι<br/>
νεύοιεν κεφαλὰς δεδμημένοι, οἱ μὲν ἐν αὐλῇ,<br/>
οἱ δ' ἔντοσθε δόμοιο, λελῦτο δὲ γυῖα ἑκάστου,<br/>
ὡς νῦν Ἶρος κεῖνος ἐπ' αὐλείῃσι θύρῃσιν<br/>
ἧσται νευστάζων κεφαλῇ, μεθύοντι ἐοικώς,<br/>
οὐδ' ὀρθὸς στῆναι δύναται ποσὶν οὐδὲ νέεσθαι<br/>
οἴκαδ', ὅπη οἱ νόστος, ἐπεὶ φίλα γυῖα λέλυνται."</ruby>

<ruby><rtc lang="grc" translate="no">ὣς οἱ μὲν τοιαῦτα πρὸς ἀλλήλους ἀγόρευον:<br/>
Εὐρύμαχος δ' ἐπέεσσι προσηύδα Πηνελόπειαν:</ruby>

<ruby><rtc lang="grc" translate="no">"κούρη Ἰκαρίοιο, περίφρον Πηνελόπεια,<br/>
εἰ πάντες σε ἴδοιεν ἀν' Ἴασον Ἄργος Ἀχαιοί,<br/>
πλέονές κε μνηστῆρες ἐν ὑμετέροισι δόμοισιν<br/>
ἠῶθεν δαινύατ', ἐπεὶ περίεσσι γυναικῶν<br/>
εἶδός τε μέγεθός τε ἰδὲ φρένας ἔνδον ἐί̈σας."</ruby>

<ruby><rtc lang="grc" translate="no">τὸν δ' ἠμείβετ' ἔπειτα περίφρων Πηνελόπεια:<br/>
"Εὐρύμαχ', ἦ τοι ἐμὴν ἀρετὴν εἶδός τε δέμας τε<br/>
ὤλεσαν ἀθάνατοι, ὅτε Ἴλιον εἰσανέβαινον<br/>
Ἀργεῖοι, μετὰ τοῖσι δ' ἐμὸς πόσις ᾖεν Ὀδυσσεύς.<br/>
εἰ κεῖνός γ' ἐλθὼν τὸν ἐμὸν βίον ἀμφιπολεύοι,<br/>
μεῖζόν κε κλέος εἴη ἐμὸν καὶ κάλλιον οὕτως.<br/>
νῦν δ' ἄχομαι: τόσα γάρ μοι ἐπέσσευεν κακὰ δαίμων.<br/>
ἦ μὲν δὴ ὅτε τ' ᾖε λιπὼν κάτα πατρίδα γαῖαν,<br/>
δεξιτερὴν ἐπὶ καρπῷ ἑλὼν ἐμὲ χεῖρα προσηύδα:</ruby>

<ruby><rtc lang="grc" translate="no">"ὦ γύναι, οὐ γὰρ ὀί̈ω ἐϋκνήμιδας Ἀχαιοὺς<br/>
ἐκ Τροίης εὖ πάντας ἀπήμονας ἀπονέεσθαι:<br/>
καὶ γὰρ Τρῶάς φασι μαχητὰς ἔμμεναι ἄνδρας,<br/>
ἠμὲν ἀκοντιστὰς ἠδὲ ῥυτῆρας ὀϊστῶν<br/>
ἵππων τ' ὠκυπόδων ἐπιβήτορας, οἵ κε τάχιστα<br/>
ἔκριναν μέγα νεῖκος ὁμοιί̈ου πολέμοιο.<br/>
τῷ οὐκ οἶδ' ἤ κέν μ' ἀνέσει θεός, ἦ κεν ἁλώω<br/>
αὐτοῦ ἐνὶ Τροίῃ: σοὶ δ' ἐνθάδε πάντα μελόντων.<br/>
μεμνῆσθαι πατρὸς καὶ μητέρος ἐν μεγάροισιν<br/>
ὡς νῦν, ἢ ἔτι μᾶλλον ἐμεῦ ἀπονόσφιν ἐόντος:<br/>
αὐτὰρ ἐπὴν δὴ παῖδα γενειήσαντα ἴδηαι,<br/>
γήμασθ' ᾧ κ' ἐθέλῃσθα, τεὸν κατὰ δῶμα λιποῦσα.</ruby>

<ruby><rtc lang="grc" translate="no">"κεῖνος τὼς ἀγόρευε: τὰ δὴ νῦν πάντα τελεῖται.<br/>
νὺξ δ' ἔσται ὅτε δὴ στυγερὸς γάμος ἀντιβολήσει<br/>
οὐλομένης ἐμέθεν, τῆς τε Ζεὺς ὄλβον ἀπηύρα.<br/>
ἀλλὰ τόδ' αἰνὸν ἄχος κραδίην καὶ θυμὸν ἱκάνει:<br/>
μνηστήρων οὐχ ἥδε δίκη τὸ πάροιθε τέτυκτο:<br/>
οἵ τ' ἀγαθήν τε γυναῖκα καὶ ἀφνειοῖο θύγατρα<br/>
μνηστεύειν ἐθέλωσι καὶ ἀλλήλοις ἐρίσωσιν,<br/>
αὐτοὶ τοί γ' ἀπάγουσι βόας καὶ ἴφια μῆλα,<br/>
κούρης δαῖτα φίλοισι, καὶ ἀγλαὰ δῶρα διδοῦσιν:<br/>
ἀλλ' οὐκ ἀλλότριον βίοτον νήποινον ἔδουσιν."</ruby>

<ruby><rtc lang="grc" translate="no">ὣς φάτο, γήθησεν δὲ πολύτλας δῖος Ὀδυσσεύς,<br/>
οὕνεκα τῶν μὲν δῶρα παρέλκετο, θέλγε δὲ θυμὸν<br/>
μειλιχίοις ἐπέεσσι, νόος δέ οἱ ἄλλα μενοίνα.</ruby>

<ruby><rtc lang="grc" translate="no">τὴν δ' αὖτ' Ἀντίνοος προσέφη, Εὐπείθεος υἱός,<br/>
"κούρη Ἰκαρίοιο, περίφρον Πηνελόπεια,<br/>
δῶρα μὲν ὅς κ' ἐθέλῃσιν Ἀχαιῶν ἐνθάδ' ἐνεῖκαι,<br/>
δέξασθ'. οὐ γὰρ καλὸν ἀνήνασθαι δόσιν ἐστίν:<br/>
ἡμεῖς δ' οὔτ' ἐπὶ ἔργα πάρος γ' ἴμεν οὔτε πῃ ἄλλῃ,<br/>
πρίν γέ σε τῷ γήμασθαι Ἀχαιῶν ὅς τις ἄριστος."</ruby>

<ruby><rtc lang="grc" translate="no">ὣς ἔφατ' Ἀντίνοος, τοῖσιν δ' ἐπιήνδανε μῦθος:<br/>
δῶρα δ' ἄρ' οἰσέμεναι πρόεσαν κήρυκα ἕκαστος.<br/>
Ἀντινόῳ μὲν ἔνεικε μέγαν περικαλλέα πέπλον,<br/>
ποικίλον: ἐν δ' ἀρ' ἔσαν περόναι δυοκαίδεκα πᾶσαι<br/>
χρύσειαι, κληῖ̈σιν ἐϋγνάμπτοις ἀραρυῖαι.<br/>
ὅρμον δ' Εὐρυμάχῳ πολυδαίδαλον αὐτίκ' ἔνεικε.<br/>
χρύσεον, ἠλέκτροισιν ἐερμένον ἠέλιον ὥς.<br/>
ἕρματα δ' Εὐρυδάμαντι δύω θεράποντες ἔνεικαν,<br/>
τρίγληνα μορόεντα: χάρις δ' ἀπελάμπετο πολλή.<br/>
ἐκ δ' ἄρα Πεισάνδροιο Πολυκτορίδαο ἄνακτος<br/>
ἴσθμιον ἤνεικεν θεράπων, περικαλλὲς ἄγαλμα.<br/>
ἄλλο δ' ἄρ' ἄλλος δῶρον Ἀχαιῶν καλὸν ἔνεικεν.<br/>
ἡ μὲν ἔπειτ' ἀνέβαιν' ὑπερώϊα δῖα γυναικῶν,<br/>
τῇ δ' ἄρ' ἅμ' ἀμφίπολοι ἔφερον περικαλλέα δῶρα</ruby>

<ruby><rtc lang="grc" translate="no">οἱ δ' εἰς ὀρχηστύν τε καὶ ἱμερόεσσαν ἀοιδὴν<br/>
τρεψάμενοι τέρποντο, μένον δ' ἐπὶ ἕσπερον ἐλθεῖν.<br/>
τοῖσι δὲ τερπομένοισι μέλας ἐπὶ ἕσπερος ἦλθεν.<br/>
αὐτίκα λαμπτῆρας τρεῖς ἵστασαν ἐν μεγάροισιν,<br/>
ὄφρα φαείνοιεν: περὶ δὲ ξύλα κάγκανα θῆκαν,<br/>
αὖα πάλαι, περίκηλα, νέον κεκεασμένα χαλκῷ,<br/>
καὶ δαί̈δας μετέμισγον: ἀμοιβηδὶς δ' ἀνέφαινον<br/>
δμῳαὶ Ὀδυσσῆος ταλασίφρονος. αὐτὰρ ὁ τῇσιν<br/>
αὐτὸς διογενῆς μετέφη πολύμητις Ὀδυσσεύς:</ruby>

<ruby><rtc lang="grc" translate="no">"δμῳαὶ Ὀδυσσῆος, δὴν οἰχομένοιο ἄνακτος,<br/>
ἔρχεσθε πρὸς δώμαθ', ἵν' αἰδοίη βασίλεια:<br/>
τῇ δὲ παρ' ἠλάκατα στροφαλίζετε, τέρπετε δ' αὐτὴν<br/>
ἥμεναι ἐν μεγάρῳ, ἢ εἴρια πείκετε χερσίν:<br/>
αὐτὰρ ἐγὼ τούτοισι φάος πάντεσσι παρέξω.<br/>
ἤν περ γάρ κ' ἐθέλωσιν ἐύ̈θρονον Ἠῶ μίμνειν,<br/>
οὔ τί με νικήσουσι: πολυτλήμων δὲ μάλ' εἰμί."</ruby>

<ruby><rtc lang="grc" translate="no">ὣς ἔφαθ', αἱ δ' ἐγέλασσαν, ἐς ἀλλήλας δὲ ἴδοντο.<br/>
τὸν δ' αἰσχρῶς ἐνένιπε Μελανθὼ καλλιπάρῃος,<br/>
τὴν Δολίος μὲν ἔτικτε, κόμισσε δὲ Πηνελόπεια,<br/>
παῖδα δὲ ὣς ἀτίταλλε, δίδου δ' ἄρ' ἀθύρματα θυμῷ:<br/>
ἀλλ' οὐδ' ὣς ἔχε πένθος ἐνὶ φρεσὶ Πηνελοπείης,<br/>
ἀλλ' ἥ γ' Εὐρυμάχῳ μισγέσκετο καὶ φιλέεσκεν.<br/>
ἥ ῥ' Ὀδυσῆ' ἐνένιπεν ὀνειδείοις ἐπέεσσιν:</ruby>

<ruby><rtc lang="grc" translate="no">"ξεῖνε τάλαν, σύ γέ τις φρένας ἐκπεπαταγμένος ἐσσί,<br/>
οὐδ' ἐθέλεις εὕδειν χαλκήϊον ἐς δόμον ἐλθών,<br/>
ἠέ που ἐς λέσχην, ἀλλ' ἐνθάδε πόλλ' ἀγορεύεις,<br/>
θαρσαλέως πολλοῖσι μετ' ἀνδράσιν, οὐδέ τι θυμῷ<br/>
ταρβεῖς: ἦ ῥά σε οἶνος ἔχει φρένας, ἤ νύ τοι αἰεὶ<br/>
τοιοῦτος νόος ἐστίν: ὃ καὶ μεταμώνια βάζεις.<br/>
ἦ ἀλύεις, ὅτι Ἶρον ἐνίκησας τὸν ἀλήτην;<br/>
μή τίς τοι τάχα Ἴρου ἀμείνων ἄλλος ἀναστῇ,<br/>
ὅς τίς σ' ἀμφὶ κάρη κεκοπὼς χερσὶ στιβαρῇσι<br/>
δώματος ἐκπέμψῃσι, φορύξας αἵματι πολλῷ."<br/>
τὴν δ' ἄρ' ὑπόδρα ἰδὼν προσέφη πολύμητις Ὀδυσσεύς:<br/>
"ἦ τάχα Τηλεμάχῳ ἐρέω, κύον, οἷ' ἀγορεύεις,<br/>
κεῖσ' ἐλθών, ἵνα σ' αὖθι διὰ μελεϊστὶ τάμῃσιν."</ruby>

<ruby><rtc lang="grc" translate="no">ὣς εἰπὼν ἐπέεσσι διεπτοίησε γυναῖκας.<br/>
βὰν δ' ἴμεναι διὰ δῶμα, λύθεν δ' ὑπὸ γυῖα ἑκάστης<br/>
ταρβοσύνῃ: φὰν γάρ μιν ἀληθέα μυθήσασθαι.<br/>
αὐτὰρ ὁ πὰρ λαμπτῆρσι φαείνων αἰθομένοισιν<br/>
ἑστήκειν ἐς πάντας ὁρώμενος: ἄλλα δέ οἱ κῆρ<br/>
ὥρμαινε φρεσὶν ᾗσιν, ἅ ῥ' οὐκ ἀτέλεστα γένοντο.</ruby>

<ruby><rtc lang="grc" translate="no">μνηστῆρας δ' οὐ πάμπαν ἀγήνορας εἴα Ἀθήνη<br/>
λώβης ἴσχεσθαι θυμαλγέος, ὄφρ' ἔτι μᾶλλον<br/>
δύη ἄχος κραδίην Λαερτιάδεω Ὀδυσῆος.<br/>
τοῖσιν δ' Εὐρύμαχος, Πολύβου πάϊς, ἦρχ' ἀγορεύειν,<br/>
κερτομέων Ὀδυσῆα: γέλω δ' ἑτάροισιν ἔτευχε.</ruby>

<ruby><rtc lang="grc" translate="no">"κέκλυτέ μευ, μνηστῆρες ἀγακλειτῆς βασιλείης,<br/>
ὄφρ' εἴπω τά με θυμὸς ἐνὶ στήθεσσι κελεύει.<br/>
οὐκ ἀθεεὶ ὅδ' ἀνὴρ Ὀδυσήϊον ἐς δόμον ἵκει:<br/>
ἔμπης μοι δοκέει δαίδων σέλας ἔμμεναι αὐτοῦ<br/>
κὰκ κεφαλῆς, ἐπεὶ οὔ οἱ ἔνι τρίχες οὐδ' ἠβαιαί."</ruby>

<ruby><rtc lang="grc" translate="no">ἦ ῥ', ἅμα τε προσέειπεν Ὀδυσσῆα πτολίπορθον:<br/>
"ξεῖν', ἦ ἄρ κ' ἐθέλοις θητευέμεν, εἴ σ' ἀνελοίμην,<br/>
ἀγροῦ ἐπ' ἐσχατιῆς--μισθὸς δέ τοι ἄρκιος ἔσται--<br/>
αἱμασιάς τε λέγων καὶ δένδρεα μακρὰ φυτεύων;<br/>
ἔνθα κ' ἐγὼ σῖτον μὲν ἐπηετανὸν παρέχοιμι,<br/>
εἵματα δ' ἀμφιέσαιμι ποσίν θ' ὑποδήματα δοίην.<br/>
ἀλλ' ἐπεὶ οὖν δὴ ἔργα κάκ' ἔμμαθες, οὐκ ἐθελήσεις<br/>
ἔργον ἐποίχεσθαι, ἀλλὰ πτώσσειν κατὰ δῆμον<br/>
βούλεαι, ὄφρ' ἄν ἔχῃς βόσκειν σὴν γαστέρ' ἄναλτον."</ruby>

<ruby><rtc lang="grc" translate="no">τὸν δ' ἀπαμειβόμενος προσέφη πολύμητις Ὀδυσσεύς:<br/>
"Εὐρύμαχ', εἰ γὰρ νῶϊν ἔρις ἔργοιο γένοιτο<br/>
ὥρῃ ἐν εἰαρινῇ, ὅτε τ' ἤματα μακρὰ πέλονται,<br/>
ἐν ποίῃ, δρέπανον μὲν ἐγὼν εὐκαμπὲς ἔχοιμι,<br/>
καὶ δὲ σὺ τοῖον ἔχοις, ἵνα πειρησαίμεθα ἔργου<br/>
νήστιες ἄχρι μάλα κνέφαος, ποίη δὲ παρείη.<br/>
εἰ δ' αὖ καὶ βόες εἶεν ἐλαυνέμεν, οἵ περ ἄριστοι,<br/>
αἴθωνες, μεγάλοι, ἄμφω κεκορηότε ποίης,<br/>
ἥλικες, ἰσοφόροι, τῶν τε σθένος οὐκ ἀλαπαδνόν,<br/>
τετράγυον δ' εἴη, εἴκοι δ' ὑπὸ βῶλος ἀρότρῳ:<br/>
τῷ κέ μ' ἴδοις, εἰ ὦλκα διηνεκέα προταμοίμην.<br/>
εἰ δ' αὖ καὶ πόλεμόν ποθεν ὁρμήσειε Κρονίων<br/>
σήμερον, αὐτὰρ ἐμοὶ σάκος εἴη καὶ δύο δοῦρε<br/>
καὶ κυνέη πάγχαλκος, ἐπὶ κροτάφοις ἀραρυῖα,<br/>
τῷ κέ μ' ἴδοις πρώτοισιν ἐνὶ προμάχοισι μιγέντα,<br/>
οὐδ' ἄν μοι τὴν γαστέρ' ὀνειδίζων ἀγορεύοις.<br/>
ἀλλὰ μάλ' ὑβρίξεις, καί τοι νόος ἐστὶν ἀπηνής:<br/>
καί πού τις δοκέεις μέγας ἔμμεναι ἠδὲ κραταιός,<br/>
οὕνεκα πὰρ παύροισι καὶ οὐκ ἀγαθοῖσιν ὁμιλεῖς.<br/>
εἰ δ' Ὀδυσεὺς ἔλθοι καὶ ἵκοιτ' ἐς πατρίδα γαῖαν,<br/>
αἶψά κέ τοι τὰ θύρετρα, καὶ εὐρέα περ μάλ' ἐόντα,<br/>
φεύγοντι στείνοιτο διὲκ προθύροιο θύραζε."</ruby>

<ruby><rtc lang="grc" translate="no">ὣς ἔφατ', Εὐρύμαχος δ' ἐχολώσατο κηρόθι μᾶλλον,<br/>
καί μιν ὑπόδρα ἰδὼν ἔπεα πτερόεντα προσηύδα:</ruby>

<ruby><rtc lang="grc" translate="no">"ἆ δείλ', ἦ τάχα τοι τελέω κακόν, οἷ' ἀγορεύεις<br/>
θαρσαλέως πολλοῖσι μετ' ἀνδράσιν, οὐδέ τι θυμῷ<br/>
ταρβεῖς: ἦ ῥά σε οἶνος ἔχει φρένας, ἤ νύ τοι αἰεὶ<br/>
τοιοῦτος νόος ἐστίν: ὃ καὶ μεταμώνια βάζεις.<br/>
ἦ ἀλύεις, ὅτι Ἶρον ἐνίκησας τὸν ἀλήτην;"<br/>
ὣς ἄρα φωνήσας σφέλας ἔλλαβεν: αὐτὰρ Ὀδυσσεὺς<br/>
Ἀμφινόμου πρὸς γοῦνα καθέζετο Δουλιχιῆος,<br/>
Εὐρύμαχον δείσας: ὁ δ' ἄρ' οἰνοχόον βάλε χεῖρα<br/>
δεξιτερήν: πρόχοος δὲ χαμαὶ βόμβησε πεσοῦσα,<br/>
αὐτὰρ ὅ γ' οἰμώξας πέσεν ὕπτιος ἐν κονίῃσι.<br/>
μνηστῆρες δ' ὁμάδησαν ἀνὰ μέγαρα σκιόεντα,<br/>
ὧδε δέ τις εἴπεσκεν ἰδὼν ἐς πλησίον ἄλλον:</ruby>

<ruby><rtc lang="grc" translate="no">"αἴθ' ὤφελλ' ὁ ξεῖνος ἀλώμενος ἄλλοθ' ὀλέσθαι<br/>
πρὶν ἐλθεῖν: τῷ οὔ τι τόσον κέλαδον μετέθηκε.<br/>
νῦν δὲ περὶ πτωχῶν ἐριδαίνομεν, οὐδέ τι δαιτὸς<br/>
ἐσθλῆς ἔσσεται ἦδος, ἐπεὶ τὰ χερείονα νικᾷ."<br/>
τοῖσι δὲ καὶ μετέειφ' ἱερὴ ἲς Τηλεμάχοιο<br/>
"δαιμόνιοι, μαίνεσθε καὶ οὐκέτι κεύθετε θυμῷ<br/>
βρωτὺν οὐδὲ ποτῆτα: θεῶν νύ τις ὔμμ' ὀροθύνει.<br/>
ἀλλ' εὖ δαισάμενοι κατακείετε οἴκαδ' ἰόντες,<br/>
ὁππότε θυμὸς ἄνωγε: διώκω δ' οὔ τιν' ἐγώ γε."</ruby>

<ruby><rtc lang="grc" translate="no">ὣς ἔφαθ', οἱ δ' ἄρα πάντες ὀδὰξ ἐν χείλεσι φύντες<br/>
Τηλέμαχον θαύμαζον, ὃ θαρσαλέως ἀγόρευε.<br/>
τοῖσιν δ' Ἀμφίνομος ἀγορήσατο καὶ μετέειπε<br/>
Νίσου φαίδιμος υἱός, Ἀρητιάδαο ἄνακτος:</ruby>

<ruby><rtc lang="grc" translate="no">"ὦ φίλοι, οὐκ ἂν δή τις ἐπὶ ῥηθέντι δικαίῳ<br/>
ἀντιβίοις ἐπέεσσι καθαπτόμενος χαλεπαίνοι:<br/>
μήτε τι τὸν ξεῖνον στυφελίζετε μήτε τιν' ἄλλον<br/>
δμώων, οἳ κατὰ δώματ' Ὀδυσσῆος θείοιο.<br/>
ἀλλ' ἄγετ', οἰνοχόος μὲν ἐπαρξάσθω δεπάεσσιν,<br/>
ὄφρα σπείσαντες κατακείομεν οἴκαδ' ἰόντες:<br/>
τὸν ξεῖνον δὲ ἐῶμεν ἐνὶ μεγάροις Ὀδυσῆος<br/>
Τηλεμάχῳ μελέμεν: τοῦ γὰρ φίλον ἵκετο δῶμα."</ruby>

<ruby><rtc lang="grc" translate="no">ὣς φάτο, τοῖσι δὲ πᾶσιν ἑαδότα μῦθον ἔειπε.<br/>
τοῖσιν δὲ κρητῆρα κεράσσατο Μούλιος ἥρως,<br/>
κῆρυξ Δουλιχιεύς: θεράπων δ' ἦν Ἀμφινόμοιο:<br/>
νώμησεν δ' ἄρα πᾶσιν ἐπισταδόν: οἱ δὲ θεοῖσι<br/>
σπείσαντες μακάρεσσι πίον μελιηδέα οἶνον.<br/>
αὐτὰρ ἐπεὶ σπεῖσάν τ' ἔπιόν θ' ὅσον ἤθελε θυμός,<br/>
βάν ῥ' ἴμεναι κείοντες ἑὰ πρὸς δώμαθ' ἕκαστος.</ruby>
