<h2>Book 1</h2>

<ruby><rtc lang="grc" translate="no">ἄνδρα μοι ἔννεπε, μοῦσα, πολύτροπον, ὃς μάλα πολλὰ<br/>
πλάγχθη, ἐπεὶ Τροίης ἱερὸν πτολίεθρον ἔπερσεν:<br/>
πολλῶν δ' ἀνθρώπων ἴδεν ἄστεα καὶ νόον ἔγνω,<br/>
πολλὰ δ' ὅ γ' ἐν πόντῳ πάθεν ἄλγεα ὃν κατὰ θυμόν,<br/>
ἀρνύμενος ἥν τε ψυχὴν καὶ νόστον ἑταίρων.<br/>
ἀλλ' οὐδ' ὣς ἑτάρους ἐρρύσατο, ἱέμενός περ:<br/>
αὐτῶν γὰρ σφετέρῃσιν ἀτασθαλίῃσιν ὄλοντο,<br/>
νήπιοι, οἳ κατὰ βοῦς Ὑπερίονος Ἠελίοιο<br/>
ἤσθιον: αὐτὰρ ὁ τοῖσιν ἀφείλετο νόστιμον ἦμαρ.<br/>
τῶν ἁμόθεν γε, θεά, θύγατερ Διός, εἰπὲ καὶ ἡμῖν.</ruby>

<ruby><rtc lang="grc" translate="no">ἔνθ' ἄλλοι μὲν πάντες, ὅσοι φύγον αἰπὺν ὄλεθρον,<br/>
οἴκοι ἔσαν, πόλεμόν τε πεφευγότες ἠδὲ θάλασσαν:<br/>
τὸν δ' οἶον νόστου κεχρημένον ἠδὲ γυναικὸς<br/>
νύμφη πότνι' ἔρυκε Καλυψὼ δῖα θεάων<br/>
ἐν σπέσσι γλαφυροῖσι, λιλαιομένη πόσιν εἶναι.<br/>
ἀλλ' ὅτε δὴ ἔτος ἦλθε περιπλομένων ἐνιαυτῶν,<br/>
τῷ οἱ ἐπεκλώσαντο θεοὶ οἶκόνδε νέεσθαι<br/>
εἰς Ἰθάκην, οὐδ' ἔνθα πεφυγμένος ἦεν ἀέθλων<br/>
καὶ μετὰ οἷσι φίλοισι. θεοὶ δ' ἐλέαιρον ἅπαντες<br/>
νόσφι Ποσειδάωνος: ὁ δ' ἀσπερχὲς μενέαινεν<br/>
ἀντιθέῳ Ὀδυσῆι πάρος ἣν γαῖαν ἱκέσθαι.</ruby>

<ruby><rtc lang="grc" translate="no">ἀλλ' ὁ μὲν Αἰθίοπας μετεκίαθε τηλόθ' ἐόντας,<br/>
Αἰθίοπας τοὶ διχθὰ δεδαίαται, ἔσχατοι ἀνδρῶν,<br/>
οἱ μὲν δυσομένου Ὑπερίονος οἱ δ' ἀνιόντος,<br/>
ἀντιόων ταύρων τε καὶ ἀρνειῶν ἑκατόμβης.<br/>
ἔνθ' ὅ γ' ἐτέρπετο δαιτὶ παρήμενος: οἱ δὲ δὴ ἄλλοι<br/>
Ζηνὸς ἐνὶ μεγάροισιν Ὀλυμπίου ἁθρόοι ἦσαν.<br/>
τοῖσι δὲ μύθων ἦρχε πατὴρ ἀνδρῶν τε θεῶν τε:<br/>
μνήσατο γὰρ κατὰ θυμὸν ἀμύμονος Αἰγίσθοιο,<br/>
τόν ῥ' Ἀγαμεμνονίδης τηλεκλυτὸς ἔκταν' Ὀρέστης:<br/>
τοῦ ὅ γ' ἐπιμνησθεὶς ἔπε' ἀθανάτοισι μετηύδα:</ruby>

<ruby><rtc lang="grc" translate="no">"ὢ πόποι, οἷον δή νυ θεοὺς βροτοὶ αἰτιόωνται:<br/>
ἐξ ἡμέων γάρ φασι κάκ' ἔμμεναι, οἱ δὲ καὶ αὐτοὶ<br/>
σφῇσιν ἀτασθαλίῃσιν ὑπὲρ μόρον ἄλγε' ἔχουσιν,<br/>
ὡς καὶ νῦν Αἴγισθος ὑπὲρ μόρον Ἀτρεί̈δαο<br/>
γῆμ' ἄλοχον μνηστήν, τὸν δ' ἔκτανε νοστήσαντα,<br/>
εἰδὼς αἰπὺν ὄλεθρον, ἐπεὶ πρό οἱ εἴπομεν ἡμεῖς,<br/>
Ἑρμείαν πέμψαντες, ἐύσκοπον ἀργεϊφόντην,<br/>
μήτ' αὐτὸν κτείνειν μήτε μνάασθαι ἄκοιτιν:<br/>
ἐκ γὰρ Ὀρέσταο τίσις ἔσσεται Ἀτρεί̈δαο,<br/>
ὁππότ' ἂν ἡβήσῃ τε καὶ ἧς ἱμείρεται αἴης.<br/>
ὣς ἔφαθ' Ἑρμείας, ἀλλ' οὐ φρένας Αἰγίσθοιο<br/>
πεῖθ' ἀγαθὰ φρονέων: νῦν δ' ἁθρόα πάντ' ἀπέτισεν."</ruby>

<ruby><rtc lang="grc" translate="no">τὸν δ' ἠμείβετ' ἔπειτα θεά, γλαυκῶπις Ἀθήνη:<br/>
"ὦ πάτερ ἡμέτερε Κρονίδη, ὕπατε κρειόντων,<br/>
καὶ λίην κεῖνός γε ἐοικότι κεῖται ὀλέθρῳ:<br/>
ὡς ἀπόλοιτο καὶ ἄλλος, ὅτις τοιαῦτά γε ῥέζοι:<br/>
ἀλλά μοι ἀμφ' Ὀδυσῆι δαί̈φρονι δαίεται ἦτορ,<br/>
δυσμόρῳ, ὃς δὴ δηθὰ φίλων ἄπο πήματα πάσχει<br/>
νήσῳ ἐν ἀμφιρύτῃ, ὅθι τ' ὀμφαλός ἐστι θαλάσσης.<br/>
νῆσος δενδρήεσσα, θεὰ δ' ἐν δώματα ναίει,<br/>
Ἄτλαντος θυγάτηρ ὀλοόφρονος, ὅς τε θαλάσσης<br/>
πάσης βένθεα οἶδεν, ἔχει δέ τε κίονας αὐτὸς<br/>
μακράς, αἳ γαῖάν τε καὶ οὐρανὸν ἀμφὶς ἔχουσιν.<br/>
τοῦ θυγάτηρ δύστηνον ὀδυρόμενον κατερύκει,<br/>
αἰεὶ δὲ μαλακοῖσι καὶ αἱμυλίοισι λόγοισιν<br/>
θέλγει, ὅπως Ἰθάκης ἐπιλήσεται: αὐτὰρ Ὀδυσσεύς,<br/>
ἱέμενος καὶ καπνὸν ἀποθρῴσκοντα νοῆσαι<br/>
ἧς γαίης, θανέειν ἱμείρεται. οὐδέ νυ σοί περ<br/>
ἐντρέπεται φίλον ἦτορ, Ὀλύμπιε. οὔ νύ τ' Ὀδυσσεὺς<br/>
Ἀργείων παρὰ νηυσὶ χαρίζετο ἱερὰ ῥέζων<br/>
Τροίῃ ἐν εὐρείῃ; τί νύ οἱ τόσον ὠδύσαο, Ζεῦ;"</ruby>

<ruby><rtc lang="grc" translate="no">τὴν δ' ἀπαμειβόμενος προσέφη νεφεληγερέτα Ζεύς:"<br/>
"τέκνον ἐμόν, ποῖόν σε ἔπος φύγεν ἕρκος ὀδόντων.<br/>
πῶς ἂν ἔπειτ' Ὀδυσῆος ἐγὼ θείοιο λαθοίμην,<br/>
ὃς περὶ μὲν νόον ἐστὶ βροτῶν, περὶ δ' ἱρὰ θεοῖσιν<br/>
ἀθανάτοισιν ἔδωκε, τοὶ οὐρανὸν εὐρὺν ἔχουσιν;<br/>
ἀλλὰ Ποσειδάων γαιήοχος ἀσκελὲς αἰεὶ<br/>
Κύκλωπος κεχόλωται, ὃν ὀφθαλμοῦ ἀλάωσεν,<br/>
ἀντίθεον Πολύφημον, ὅου κράτος ἐστὶ μέγιστον<br/>
πᾶσιν Κυκλώπεσσι: Θόωσα δέ μιν τέκε νύμφη,<br/>
Φόρκυνος θυγάτηρ ἁλὸς ἀτρυγέτοιο μέδοντος,<br/>
ἐν σπέσσι γλαφυροῖσι Ποσειδάωνι μιγεῖσα.<br/>
ἐκ τοῦ δὴ Ὀδυσῆα Ποσειδάων ἐνοσίχθων<br/>
οὔ τι κατακτείνει, πλάζει δ' ἀπὸ πατρίδος αἴης.<br/>
ἀλλ' ἄγεθ', ἡμεῖς οἵδε περιφραζώμεθα πάντες<br/>
νόστον, ὅπως ἔλθῃσι: Ποσειδάων δὲ μεθήσει<br/>
ὃν χόλον: οὐ μὲν γὰρ τι δυνήσεται ἀντία πάντων<br/>
ἀθανάτων ἀέκητι θεῶν ἐριδαινέμεν οἶος."</ruby>

<ruby><rtc lang="grc" translate="no">τὸν δ' ἠμείβετ' ἔπειτα θεά, γλαυκῶπις Ἀθήνη:<br/>
"ὦ πάτερ ἡμέτερε Κρονίδη, ὕπατε κρειόντων,<br/>
εἰ μὲν δὴ νῦν τοῦτο φίλον μακάρεσσι θεοῖσιν,<br/>
νοστῆσαι Ὀδυσῆα πολύφρονα ὅνδε δόμονδε,<br/>
Ἑρμείαν μὲν ἔπειτα διάκτορον ἀργεϊφόντην<br/>
νῆσον ἐς Ὠγυγίην ὀτρύνομεν, ὄφρα τάχιστα<br/>
νύμφῃ ἐυπλοκάμῳ εἴπῃ νημερτέα βουλήν,<br/>
νόστον Ὀδυσσῆος ταλασίφρονος, ὥς κε νέηται:<br/>
αὐτὰρ ἐγὼν Ἰθάκηνδ' ἐσελεύσομαι, ὄφρα οἱ υἱὸν<br/>
μᾶλλον ἐποτρύνω καί οἱ μένος ἐν φρεσὶ θείω,<br/>
εἰς ἀγορὴν καλέσαντα κάρη κομόωντας Ἀχαιοὺς<br/>
πᾶσι μνηστήρεσσιν ἀπειπέμεν, οἵ τέ οἱ αἰεὶ<br/>
μῆλ' ἁδινὰ σφάζουσι καὶ εἰλίποδας ἕλικας βοῦς.<br/>
πέμψω δ' ἐς Σπάρτην τε καὶ ἐς Πύλον ἠμαθόεντα<br/>
νόστον πευσόμενον πατρὸς φίλου, ἤν που ἀκούσῃ,<br/>
ἠδ' ἵνα μιν κλέος ἐσθλὸν ἐν ἀνθρώποισιν ἔχῃσιν."</ruby>

<ruby><rtc lang="grc" translate="no">ὣς εἰποῦσ' ὑπὸ ποσσὶν ἐδήσατο καλὰ πέδιλα,<br/>
ἀμβρόσια χρύσεια, τά μιν φέρον ἠμὲν ἐφ' ὑγρὴν<br/>
ἠδ' ἐπ' ἀπείρονα γαῖαν ἅμα πνοιῇς ἀνέμοιο:<br/>
εἵλετο δ' ἄλκιμον ἔγχος, ἀκαχμένον ὀξέι χαλκῷ,<br/>
βριθὺ μέγα στιβαρόν, τῷ δάμνησι στίχας ἀνδρῶν<br/>
ἡρώων, τοῖσίν τε κοτέσσεται ὀβριμοπάτρη.<br/>
βῆ δὲ κατ' Οὐλύμποιο καρήνων ἀίξασα,<br/>
στῆ δ' Ἰθάκης ἐνὶ δήμῳ ἐπὶ προθύροις Ὀδυσῆος,<br/>
οὐδοῦ ἐπ' αὐλείου: παλάμῃ δ' ἔχε χάλκεον ἔγχος,<br/>
εἰδομένη ξείνῳ, Ταφίων ἡγήτορι Μέντῃ.<br/>
εὗρε δ' ἄρα μνηστῆρας ἀγήνορας. οἱ μὲν ἔπειτα<br/>
πεσσοῖσι προπάροιθε θυράων θυμὸν ἔτερπον<br/>
ἥμενοι ἐν ῥινοῖσι βοῶν, οὓς ἔκτανον αὐτοί:<br/>
κήρυκες δ' αὐτοῖσι καὶ ὀτρηροὶ θεράποντες<br/>
οἱ μὲν οἶνον ἔμισγον ἐνὶ κρητῆρσι καὶ ὕδωρ,<br/>
οἱ δ' αὖτε σπόγγοισι πολυτρήτοισι τραπέζας<br/>
νίζον καὶ πρότιθεν, τοὶ δὲ κρέα πολλὰ δατεῦντο.</ruby>

<ruby><rtc lang="grc" translate="no">τὴν δὲ πολὺ πρῶτος ἴδε Τηλέμαχος θεοειδής,<br/>
ἧστο γὰρ ἐν μνηστῆρσι φίλον τετιημένος ἦτορ,<br/>
ὀσσόμενος πατέρ ἐσθλὸν ἐνὶ φρεσίν, εἴ ποθεν ἐλθὼν<br/>
μνηστήρων τῶν μὲν σκέδασιν κατὰ δώματα θείη,<br/>
τιμὴν δ' αὐτὸς ἔχοι καὶ δώμασιν οἷσιν ἀνάσσοι.<br/>
τὰ φρονέων, μνηστῆρσι μεθήμενος, εἴσιδ' Ἀθήνην.<br/>
βῆ δ' ἰθὺς προθύροιο, νεμεσσήθη δ' ἐνὶ θυμῷ<br/>
ξεῖνον δηθὰ θύρῃσιν ἐφεστάμεν: ἐγγύθι δὲ στὰς<br/>
χεῖρ' ἕλε δεξιτερὴν καὶ ἐδέξατο χάλκεον ἔγχος,<br/>
καί μιν φωνήσας ἔπεα πτερόεντα προσηύδα:</ruby>

<ruby><rtc lang="grc" translate="no">"χαῖρε, ξεῖνε, παρ' ἄμμι φιλήσεαι: αὐτὰρ ἔπειτα<br/>
δείπνου πασσάμενος μυθήσεαι ὅττεό σε χρή."</ruby>

<ruby><rtc lang="grc" translate="no">"ὣς εἰπὼν ἡγεῖθ', ἡ δ' ἕσπετο Παλλὰς Ἀθήνη.<br/>
οἱ δ' ὅτε δή ῥ' ἔντοσθεν ἔσαν δόμου ὑψηλοῖο,<br/>
ἔγχος μέν ῥ' ἔστησε φέρων πρὸς κίονα μακρὴν<br/>
δουροδόκης ἔντοσθεν ἐυξόου, ἔνθα περ ἄλλα<br/>
ἔγχε' Ὀδυσσῆος ταλασίφρονος ἵστατο πολλά,<br/>
αὐτὴν δ' ἐς θρόνον εἷσεν ἄγων, ὑπὸ λῖτα πετάσσας,<br/>
καλὸν δαιδάλεον: ὑπὸ δὲ θρῆνυς ποσὶν ἦεν.<br/>
πὰρ δ' αὐτὸς κλισμὸν θέτο ποικίλον, ἔκτοθεν ἄλλων<br/>
μνηστήρων, μὴ ξεῖνος ἀνιηθεὶς ὀρυμαγδῷ<br/>
δείπνῳ ἁδήσειεν, ὑπερφιάλοισι μετελθών,<br/>
ἠδ' ἵνα μιν περὶ πατρὸς ἀποιχομένοιο ἔροιτο.<br/>
χέρνιβα δ' ἀμφίπολος προχόῳ ἐπέχευε φέρουσα<br/>
καλῇ χρυσείῃ, ὑπὲρ ἀργυρέοιο λέβητος,<br/>
νίψασθαι: παρὰ δὲ ξεστὴν ἐτάνυσσε τράπεζαν.<br/>
σῖτον δ' αἰδοίη ταμίη παρέθηκε φέρουσα,<br/>
εἴδατα πόλλ' ἐπιθεῖσα, χαριζομένη παρεόντων:<br/>
δαιτρὸς δὲ κρειῶν πίνακας παρέθηκεν ἀείρας<br/>
παντοίων, παρὰ δέ σφι τίθει χρύσεια κύπελλα:<br/>
κῆρυξ δ' αὐτοῖσιν θάμ' ἐπῴχετο οἰνοχοεύων.</ruby>

<ruby><rtc lang="grc" translate="no">ἐς δ' ἦλθον μνηστῆρες ἀγήνορες. οἱ μὲν ἔπειτα<br/>
ἑξείης ἕζοντο κατὰ κλισμούς τε θρόνους τε,<br/>
τοῖσι δὲ κήρυκες μὲν ὕδωρ ἐπὶ χεῖρας ἔχευαν,<br/>
σῖτον δὲ δμῳαὶ παρενήνεον ἐν κανέοισιν,<br/>
κοῦροι δὲ κρητῆρας ἐπεστέψαντο ποτοῖο.<br/>
οἱ δ' ἐπ' ὀνείαθ' ἑτοῖμα προκείμενα χεῖρας ἴαλλον.<br/>
αὐτὰρ ἐπεὶ πόσιος καὶ ἐδητύος ἐξ ἔρον ἕντο<br/>
μνηστῆρες, τοῖσιν μὲν ἐνὶ φρεσὶν ἄλλα μεμήλει,<br/>
μολπή τ' ὀρχηστύς τε: τὰ γὰρ τ' ἀναθήματα δαιτός:<br/>
κῆρυξ δ' ἐν χερσὶν κίθαριν περικαλλέα θῆκεν<br/>
Φημίῳ, ὅς ῥ' ἤειδε παρὰ μνηστῆρσιν ἀνάγκῃ.<br/>
ἦ τοι ὁ φορμίζων ἀνεβάλλετο καλὸν ἀείδειν.</ruby>

<ruby><rtc lang="grc" translate="no">αὐτὰρ Τηλέμαχος προσέφη γλαυκῶπιν Ἀθήνην,<br/>
ἄγχι σχὼν κεφαλήν, ἵνα μὴ πευθοίαθ' οἱ ἄλλοι:<br/>
"ξεῖνε φίλ', ἦ καὶ μοι νεμεσήσεαι ὅττι κεν εἴπω;<br/>
τούτοισιν μὲν ταῦτα μέλει, κίθαρις καὶ ἀοιδή,<br/>
ῥεῖ', ἐπεὶ ἀλλότριον βίοτον νήποινον ἔδουσιν,<br/>
ἀνέρος, οὗ δή που λεύκ' ὀστέα πύθεται ὄμβρῳ<br/>
κείμεν' ἐπ' ἠπείρου, ἢ εἰν ἁλὶ κῦμα κυλίνδει.<br/>
εἰ κεῖνόν γ' Ἰθάκηνδε ἰδοίατο νοστήσαντα,<br/>
πάντες κ' ἀρησαίατ' ἐλαφρότεροι πόδας εἶναι<br/>
ἢ ἀφνειότεροι χρυσοῖό τε ἐσθῆτός τε.<br/>
νῦν δ' ὁ μὲν ὣς ἀπόλωλε κακὸν μόρον, οὐδέ τις ἡμῖν<br/>
θαλπωρή, εἴ πέρ τις ἐπιχθονίων ἀνθρώπων<br/>
φῇσιν ἐλεύσεσθαι: τοῦ δ' ὤλετο νόστιμον ἦμαρ.<br/>
ἀλλ' ἄγε μοι τόδε εἰπὲ καὶ ἀτρεκέως κατάλεξον:<br/>
τίς πόθεν εἰς ἀνδρῶν; πόθι τοι πόλις ἠδὲ τοκῆες;<br/>
ὁπποίης τ' ἐπὶ νηὸς ἀφίκεο: πῶς δέ σε ναῦται<br/>
ἤγαγον εἰς Ἰθάκην; τίνες ἔμμεναι εὐχετόωντο;<br/>
οὐ μὲν γὰρ τί σε πεζὸν ὀίομαι ἐνθάδ' ἱκέσθαι.<br/>
καί μοι τοῦτ' ἀγόρευσον ἐτήτυμον, ὄφρ' ἐὺ εἰδῶ,<br/>
ἠὲ νέον μεθέπεις ἦ καὶ πατρώιός ἐσσι<br/>
ξεῖνος, ἐπεὶ πολλοὶ ἴσαν ἀνέρες ἡμέτερον δῶ<br/>
ἄλλοι, ἐπεὶ καὶ κεῖνος ἐπίστροφος ἦν ἀνθρώπων."</ruby>

<ruby><rtc lang="grc" translate="no">τὸν δ' αὖτε προσέειπε θεά, γλαυκῶπις Ἀθήνη:<br/>
"τοιγὰρ ἐγώ τοι ταῦτα μάλ' ἀτρεκέως ἀγορεύσω.<br/>
Μέντης Ἀγχιάλοιο δαί̈φρονος εὔχομαι εἶναι<br/>
υἱός, ἀτὰρ Ταφίοισι φιληρέτμοισιν ἀνάσσω.<br/>
νῦν δ' ὧδε ξὺν νηὶ κατήλυθον ἠδ' ἑτάροισιν<br/>
πλέων ἐπὶ οἴνοπα πόντον ἐπ' ἀλλοθρόους ἀνθρώπους,<br/>
ἐς Τεμέσην μετὰ χαλκόν, ἄγω δ' αἴθωνα σίδηρον.<br/>
νηῦς δέ μοι ἥδ' ἕστηκεν ἐπ' ἀγροῦ νόσφι πόληος,<br/>
ἐν λιμένι Ῥείθρῳ ὑπὸ Νηίῳ ὑλήεντι.<br/>
ξεῖνοι δ' ἀλλήλων πατρώιοι εὐχόμεθ' εἶναι<br/>
ἐξ ἀρχῆς, εἴ πέρ τε γέροντ' εἴρηαι ἐπελθὼν<br/>
Λαέρτην ἥρωα, τὸν οὐκέτι φασὶ πόλινδε<br/>
ἔρχεσθ', ἀλλ' ἀπάνευθεν ἐπ' ἀγροῦ πήματα πάσχειν<br/>
γρηὶ σὺν ἀμφιπόλῳ, ἥ οἱ βρῶσίν τε πόσιν τε<br/>
παρτιθεῖ, εὖτ' ἄν μιν κάματος κατὰ γυῖα λάβῃσιν<br/>
ἑρπύζοντ' ἀνὰ γουνὸν ἀλωῆς οἰνοπέδοιο.<br/>
νῦν δ' ἦλθον: δὴ γάρ μιν ἔφαντ' ἐπιδήμιον εἶναι,<br/>
σὸν πατέρ': ἀλλά νυ τόν γε θεοὶ βλάπτουσι κελεύθου.<br/>
οὐ γάρ πω τέθνηκεν ἐπὶ χθονὶ δῖος Ὀδυσσεύς,<br/>
ἀλλ' ἔτι που ζωὸς κατερύκεται εὐρέι πόντῳ<br/>
νήσῳ ἐν ἀμφιρύτῃ, χαλεποὶ δέ μιν ἄνδρες ἔχουσιν<br/>
ἄγριοι, οἵ που κεῖνον ἐρυκανόωσ' ἀέκοντα.<br/>
αὐτὰρ νῦν τοι ἐγὼ μαντεύσομαι, ὡς ἐνὶ θυμῷ<br/>
ἀθάνατοι βάλλουσι καὶ ὡς τελέεσθαι ὀίω,<br/>
οὔτε τι μάντις ἐὼν οὔτ' οἰωνῶν σάφα εἰδώς.<br/>
οὔ τοι ἔτι δηρόν γε φίλης ἀπὸ πατρίδος αἴης<br/>
ἔσσεται, οὐδ' εἴ πέρ τε σιδήρεα δέσματ' ἔχῃσιν:<br/>
φράσσεται ὥς κε νέηται, ἐπεὶ πολυμήχανός ἐστιν.<br/>
ἀλλ' ἄγε μοι τόδε εἰπὲ καὶ ἀτρεκέως κατάλεξον,<br/>
εἰ δὴ ἐξ αὐτοῖο τόσος πάϊς εἰς Ὀδυσῆος.<br/>
αἰνῶς μὲν κεφαλήν τε καὶ ὄμματα καλὰ ἔοικας<br/>
κείνῳ, ἐπεὶ θαμὰ τοῖον ἐμισγόμεθ' ἀλλήλοισιν,<br/>
πρίν γε τὸν ἐς Τροίην ἀναβήμεναι, ἔνθα περ ἄλλοι<br/>
Ἀργείων οἱ ἄριστοι ἔβαν κοίλῃς ἐνὶ νηυσίν:<br/>
ἐκ τοῦ δ' οὔτ' Ὀδυσῆα ἐγὼν ἴδον οὔτ' ἔμ' ἐκεῖνος."</ruby>

<ruby><rtc lang="grc" translate="no">τὴν δ' αὖ Τηλέμαχος πεπνυμένος ἀντίον ηὔδα:<br/>
"τοιγὰρ ἐγώ τοι, ξεῖνε, μάλ' ἀτρεκέως ἀγορεύσω.<br/>
μήτηρ μέν τέ μέ φησι τοῦ ἔμμεναι, αὐτὰρ ἐγώ γε<br/>
οὐκ οἶδ': οὐ γάρ πώ τις ἑὸν γόνον αὐτὸς ἀνέγνω.<br/>
ὡς δὴ ἐγώ γ' ὄφελον μάκαρός νύ τευ ἔμμεναι υἱὸς<br/>
ἀνέρος, ὃν κτεάτεσσιν ἑοῖς ἔπι γῆρας ἔτετμε.<br/>
νῦν δ' ὃς ἀποτμότατος γένετο θνητῶν ἀνθρώπων,<br/>
τοῦ μ' ἔκ φασι γενέσθαι, ἐπεὶ σύ με τοῦτ' ἐρεείνεις."</ruby>

<ruby><rtc lang="grc" translate="no">τὸν δ' αὖτε προσέειπε θεά, γλαυκῶπις Ἀθήνη:<br/>
"οὐ μέν τοι γενεήν γε θεοὶ νώνυμνον ὀπίσσω<br/>
θῆκαν, ἐπεὶ σέ γε τοῖον ἐγείνατο Πηνελόπεια.<br/>
ἀλλ' ἄγε μοι τόδε εἰπὲ καὶ ἀτρεκέως κατάλεξον:<br/>
τίς δαίς, τίς δὲ ὅμιλος ὅδ' ἔπλετο; τίπτε δέ σε χρεώ;<br/>
εἰλαπίνη ἠὲ γάμος; ἐπεὶ οὐκ ἔρανος τάδε γ' ἐστίν:<br/>
ὥς τέ μοι ὑβρίζοντες ὑπερφιάλως δοκέουσι<br/>
δαίνυσθαι κατὰ δῶμα. νεμεσσήσαιτό κεν ἀνὴρ<br/>
αἴσχεα πόλλ' ὁρόων, ὅς τις πινυτός γε μετέλθοι."</ruby>

<ruby><rtc lang="grc" translate="no">τὴν δ' αὖ Τηλέμαχος πεπνυμένος ἀντίον ηὔδα:<br/>
"ξεῖν', ἐπεὶ ἂρ δὴ ταῦτά μ' ἀνείρεαι ἠδὲ μεταλλᾷς,<br/>
μέλλεν μέν ποτε οἶκος ὅδ' ἀφνειὸς καὶ ἀμύμων<br/>
ἔμμεναι, ὄφρ' ἔτι κεῖνος ἀνὴρ ἐπιδήμιος ἦεν:<br/>
νῦν δ' ἑτέρως ἐβόλοντο θεοὶ κακὰ μητιόωντες,<br/>
οἳ κεῖνον μὲν ἄιστον ἐποίησαν περὶ πάντων<br/>
ἀνθρώπων, ἐπεὶ οὔ κε θανόντι περ ὧδ' ἀκαχοίμην,<br/>
εἰ μετὰ οἷς ἑτάροισι δάμη Τρώων ἐνὶ δήμῳ,<br/>
ἠὲ φίλων ἐν χερσίν, ἐπεὶ πόλεμον τολύπευσεν.<br/>
τῷ κέν οἱ τύμβον μὲν ἐποίησαν Παναχαιοί,<br/>
ἠδέ κε καὶ ᾧ παιδὶ μέγα κλέος ἤρατ' ὀπίσσω.<br/>
νῦν δέ μιν ἀκλειῶς ἅρπυιαι ἀνηρείψαντο:<br/>
οἴχετ' ἄιστος ἄπυστος, ἐμοὶ δ' ὀδύνας τε γόους τε<br/>
κάλλιπεν. οὐδέ τι κεῖνον ὀδυρόμενος στεναχίζω<br/>
οἶον, ἐπεί νύ μοι ἄλλα θεοὶ κακὰ κήδε' ἔτευξαν.<br/>
ὅσσοι γὰρ νήσοισιν ἐπικρατέουσιν ἄριστοι,<br/>
Δουλιχίῳ τε Σάμῃ τε καὶ ὑλήεντι Ζακύνθῳ,<br/>
ἠδ' ὅσσοι κραναὴν Ἰθάκην κάτα κοιρανέουσιν,<br/>
τόσσοι μητέρ' ἐμὴν μνῶνται, τρύχουσι δὲ οἶκον.<br/>
ἡ δ' οὔτ' ἀρνεῖται στυγερὸν γάμον οὔτε τελευτὴν<br/>
ποιῆσαι δύναται: τοὶ δὲ φθινύθουσιν ἔδοντες<br/>
οἶκον ἐμόν: τάχα δή με διαρραίσουσι καὶ αὐτόν."</ruby>

<ruby><rtc lang="grc" translate="no">τὸν δ' ἐπαλαστήσασα προσηύδα Παλλὰς Ἀθήνη:<br/>
"ὢ πόποι, ἦ δὴ πολλὸν ἀποιχομένου Ὀδυσῆος<br/>
δεύῃ, ὅ κε μνηστῆρσιν ἀναιδέσι χεῖρας ἐφείη.<br/>
εἰ γὰρ νῦν ἐλθὼν δόμου ἐν πρώτῃσι θύρῃσι<br/>
σταίη, ἔχων πήληκα καὶ ἀσπίδα καὶ δύο δοῦρε,<br/>
τοῖος ἐὼν οἷόν μιν ἐγὼ τὰ πρῶτ' ἐνόησα<br/>
οἴκῳ ἐν ἡμετέρῳ πίνοντά τε τερπόμενόν τε,<br/>
ἐξ Ἐφύρης ἀνιόντα παρ' Ἴλου Μερμερίδαο--<br/>
ᾤχετο γὰρ καὶ κεῖσε θοῆς ἐπὶ νηὸς Ὀδυσσεὺς<br/>
φάρμακον ἀνδροφόνον διζήμενος, ὄφρα οἱ εἴη<br/>
ἰοὺς χρίεσθαι χαλκήρεας: ἀλλ' ὁ μὲν οὔ οἱ<br/>
δῶκεν, ἐπεί ῥα θεοὺς νεμεσίζετο αἰὲν ἐόντας,<br/>
ἀλλὰ πατήρ οἱ δῶκεν ἐμός: φιλέεσκε γὰρ αἰνῶς--<br/>
τοῖος ἐὼν μνηστῆρσιν ὁμιλήσειεν Ὀδυσσεύς:<br/>
πάντες κ' ὠκύμοροί τε γενοίατο πικρόγαμοί τε.<br/>
ἀλλ' ἦ τοι μὲν ταῦτα θεῶν ἐν γούνασι κεῖται,<br/>
ἤ κεν νοστήσας ἀποτίσεται, ἦε καὶ οὐκί,<br/>
οἷσιν ἐνὶ μεγάροισι: σὲ δὲ φράζεσθαι ἄνωγα,<br/>
ὅππως κε μνηστῆρας ἀπώσεαι ἐκ μεγάροιο.<br/>
εἰ δ' ἄγε νῦν ξυνίει καὶ ἐμῶν ἐμπάζεο μύθων:<br/>
αὔριον εἰς ἀγορὴν καλέσας ἥρωας Ἀχαιοὺς<br/>
μῦθον πέφραδε πᾶσι, θεοὶ δ' ἐπὶ μάρτυροι ἔστων.<br/>
μνηστῆρας μὲν ἐπὶ σφέτερα σκίδνασθαι ἄνωχθι,<br/>
μητέρα δ', εἴ οἱ θυμὸς ἐφορμᾶται γαμέεσθαι,<br/>
ἂψ ἴτω ἐς μέγαρον πατρὸς μέγα δυναμένοιο:<br/>
οἱ δὲ γάμον τεύξουσι καὶ ἀρτυνέουσιν ἔεδνα<br/>
πολλὰ μάλ', ὅσσα ἔοικε φίλης ἐπὶ παιδὸς ἕπεσθαι.<br/>
σοὶ δ' αὐτῷ πυκινῶς ὑποθήσομαι, αἴ κε πίθηαι:<br/>
νῆ' ἄρσας ἐρέτῃσιν ἐείκοσιν, ἥ τις ἀρίστη,<br/>
ἔρχεο πευσόμενος πατρὸς δὴν οἰχομένοιο,<br/>
ἤν τίς τοι εἴπῃσι βροτῶν, ἢ ὄσσαν ἀκούσῃς<br/>
ἐκ Διός, ἥ τε μάλιστα φέρει κλέος ἀνθρώποισι.<br/>
πρῶτα μὲν ἐς Πύλον ἐλθὲ καὶ εἴρεο Νέστορα δῖον,<br/>
κεῖθεν δὲ Σπάρτηνδε παρὰ ξανθὸν Μενέλαον:<br/>
ὃς γὰρ δεύτατος ἦλθεν Ἀχαιῶν χαλκοχιτώνων.<br/>
εἰ μέν κεν πατρὸς βίοτον καὶ νόστον ἀκούσῃς,<br/>
ἦ τ' ἂν τρυχόμενός περ ἔτι τλαίης ἐνιαυτόν:<br/>
εἰ δέ κε τεθνηῶτος ἀκούσῃς μηδ' ἔτ' ἐόντος,<br/>
νοστήσας δὴ ἔπειτα φίλην ἐς πατρίδα γαῖαν<br/>
σῆμά τέ οἱ χεῦαι καὶ ἐπὶ κτέρεα κτερεί̈ξαι<br/>
πολλὰ μάλ', ὅσσα ἔοικε, καὶ ἀνέρι μητέρα δοῦναι.<br/>
αὐτὰρ ἐπὴν δὴ ταῦτα τελευτήσῃς τε καὶ ἔρξῃς,<br/>
φράζεσθαι δὴ ἔπειτα κατὰ φρένα καὶ κατὰ θυμὸν<br/>
ὅππως κε μνηστῆρας ἐνὶ μεγάροισι τεοῖσι<br/>
κτείνῃς ἠὲ δόλῳ ἢ ἀμφαδόν: οὐδέ τί σε χρὴ<br/>
νηπιάας ὀχέειν, ἐπεὶ οὐκέτι τηλίκος ἐσσι.<br/>
ἢ οὐκ ἀίεις οἷον κλέος ἔλλαβε δῖος Ὀρέστης<br/>
πάντας ἐπ' ἀνθρώπους, ἐπεὶ ἔκτανε πατροφονῆα,<br/>
Αἴγισθον δολόμητιν, ὅ οἱ πατέρα κλυτὸν ἔκτα;<br/>
καὶ σύ, φίλος, μάλα γάρ σ' ὁρόω καλόν τε μέγαν τε,<br/>
ἄλκιμος ἔσσ', ἵνα τίς σε καὶ ὀψιγόνων ἐὺ εἴπῃ.<br/>
αὐτὰρ ἐγὼν ἐπὶ νῆα θοὴν κατελεύσομαι ἤδη<br/>
ἠδ' ἑτάρους, οἵ πού με μάλ' ἀσχαλόωσι μένοντες:<br/>
σοὶ δ' αὐτῷ μελέτω, καὶ ἐμῶν ἐμπάζεο μύθων."</ruby>

<ruby><rtc lang="grc" translate="no">τὴν δ' αὖ Τηλέμαχος πεπνυμένος ἀντίον ηὔδα:<br/>
"ξεῖν', ἦ τοι μὲν ταῦτα φίλα φρονέων ἀγορεύεις,<br/>
ὥς τε πατὴρ ᾧ παιδί, καὶ οὔ ποτε λήσομαι αὐτῶν.<br/>
ἀλλ' ἄγε νῦν ἐπίμεινον, ἐπειγόμενός περ ὁδοῖο,<br/>
ὄφρα λοεσσάμενός τε τεταρπόμενός τε φίλον κῆρ,<br/>
δῶρον ἔχων ἐπὶ νῆα κίῃς, χαίρων ἐνὶ θυμῷ,<br/>
τιμῆεν, μάλα καλόν, ὅ τοι κειμήλιον ἔσται<br/>
ἐξ ἐμεῦ, οἷα φίλοι ξεῖνοι ξείνοισι διδοῦσι."</ruby>

<ruby><rtc lang="grc" translate="no">τὸν δ' ἠμείβετ' ἔπειτα θεά, γλαυκῶπις Ἀθήνη:<br/>
"μή μ' ἔτι νῦν κατέρυκε, λιλαιόμενόν περ ὁδοῖο.<br/>
δῶρον δ' ὅττι κέ μοι δοῦναι φίλον ἦτορ ἀνώγῃ,<br/>
αὖτις ἀνερχομένῳ δόμεναι οἶκόνδε φέρεσθαι,<br/>
καὶ μάλα καλὸν ἑλών: σοὶ δ' ἄξιον ἔσται ἀμοιβῆς."</ruby>

<ruby><rtc lang="grc" translate="no">ἡ μὲν ἄρ' ὣς εἰποῦσ' ἀπέβη γλαυκῶπις Ἀθήνη,<br/>
ὄρνις δ' ὣς ἀνόπαια διέπτατο: τῷ δ' ἐνὶ θυμῷ<br/>
θῆκε μένος καὶ θάρσος, ὑπέμνησέν τέ ἑ πατρὸς<br/>
μᾶλλον ἔτ' ἢ τὸ πάροιθεν. ὁ δὲ φρεσὶν ᾗσι νοήσας<br/>
θάμβησεν κατὰ θυμόν: ὀίσατο γὰρ θεὸν εἶναι.<br/>
αὐτίκα δὲ μνηστῆρας ἐπῴχετο ἰσόθεος φώς.</ruby>

<ruby><rtc lang="grc" translate="no">τοῖσι δ' ἀοιδὸς ἄειδε περικλυτός, οἱ δὲ σιωπῇ<br/>
ἥατ' ἀκούοντες: ὁ δ' Ἀχαιῶν νόστον ἄειδε<br/>
λυγρόν, ὃν ἐκ Τροίης ἐπετείλατο Παλλὰς Ἀθήνη.<br/>
τοῦ δ' ὑπερωιόθεν φρεσὶ σύνθετο θέσπιν ἀοιδὴν<br/>
κούρη Ἰκαρίοιο, περίφρων Πηνελόπεια:<br/>
κλίμακα δ' ὑψηλὴν κατεβήσετο οἷο δόμοιο,<br/>
οὐκ οἴη, ἅμα τῇ γε καὶ ἀμφίπολοι δύ' ἕποντο.<br/>
ἡ δ' ὅτε δὴ μνηστῆρας ἀφίκετο δῖα γυναικῶν,<br/>
στῆ ῥα παρὰ σταθμὸν τέγεος πύκα ποιητοῖο,<br/>
ἄντα παρειάων σχομένη λιπαρὰ κρήδεμνα:<br/>
ἀμφίπολος δ' ἄρα οἱ κεδνὴ ἑκάτερθε παρέστη.<br/>
δακρύσασα δ' ἔπειτα προσηύδα θεῖον ἀοιδόν:</ruby>

<ruby><rtc lang="grc" translate="no">"Φήμιε, πολλὰ γὰρ ἄλλα βροτῶν θελκτήρια οἶδας,<br/>
ἔργ' ἀνδρῶν τε θεῶν τε, τά τε κλείουσιν ἀοιδοί:<br/>
τῶν ἕν γέ σφιν ἄειδε παρήμενος, οἱ δὲ σιωπῇ<br/>
οἶνον πινόντων: ταύτης δ' ἀποπαύε' ἀοιδῆς<br/>
λυγρῆς, ἥ τέ μοι αἰεὶ ἐνὶ στήθεσσι φίλον κῆρ<br/>
τείρει, ἐπεί με μάλιστα καθίκετο πένθος ἄλαστον.<br/>
τοίην γὰρ κεφαλὴν ποθέω μεμνημένη αἰεί,<br/>
ἀνδρός, τοῦ κλέος εὐρὺ καθ' Ἑλλάδα καὶ μέσον Ἄργος."</ruby>

<ruby><rtc lang="grc" translate="no">τὴν δ' αὖ Τηλέμαχος πεπνυμένος ἀντίον ηὔδα:<br/>
"μῆτερ ἐμή, τί τ' ἄρα φθονέεις ἐρίηρον ἀοιδὸν<br/>
τέρπειν ὅππῃ οἱ νόος ὄρνυται; οὔ νύ τ' ἀοιδοὶ<br/>
αἴτιοι, ἀλλά ποθι Ζεὺς αἴτιος, ὅς τε δίδωσιν<br/>
ἀνδράσιν ἀλφηστῇσιν, ὅπως ἐθέλῃσιν, ἑκάστῳ.<br/>
τούτῳ δ' οὐ νέμεσις Δαναῶν κακὸν οἶτον ἀείδειν:<br/>
τὴν γὰρ ἀοιδὴν μᾶλλον ἐπικλείουσ' ἄνθρωποι,<br/>
ἥ τις ἀκουόντεσσι νεωτάτη ἀμφιπέληται.<br/>
σοί δ' ἐπιτολμάτω κραδίη καὶ θυμὸς ἀκούειν:<br/>
οὐ γὰρ Ὀδυσσεὺς οἶος ἀπώλεσε νόστιμον ἦμαρ<br/>
ἐν Τροίῃ, πολλοὶ δὲ καὶ ἄλλοι φῶτες ὄλοντο.<br/>
ἀλλ' εἰς οἶκον ἰοῦσα τὰ σ' αὐτῆς ἔργα κόμιζε,<br/>
ἱστόν τ' ἠλακάτην τε, καὶ ἀμφιπόλοισι κέλευε<br/>
ἔργον ἐποίχεσθαι: μῦθος δ' ἄνδρεσσι μελήσει<br/>
πᾶσι, μάλιστα δ' ἐμοί: τοῦ γὰρ κράτος ἔστ' ἐνὶ οἴκῳ."</ruby>

<ruby><rtc lang="grc" translate="no">ἡ μὲν θαμβήσασα πάλιν οἶκόνδε βεβήκει:<br/>
παιδὸς γὰρ μῦθον πεπνυμένον ἔνθετο θυμῷ.<br/>
ἐς δ' ὑπερῷ' ἀναβᾶσα σὺν ἀμφιπόλοισι γυναιξὶ<br/>
κλαῖεν ἔπειτ' Ὀδυσῆα φίλον πόσιν, ὄφρα οἱ ὕπνον<br/>
ἡδὺν ἐπὶ βλεφάροισι βάλε γλαυκῶπις Ἀθήνη.</ruby>

<ruby><rtc lang="grc" translate="no">
μνηστῆρες δ' ὁμάδησαν ἀνὰ μέγαρα σκιόεντα,<br/>
πάντες δ' ἠρήσαντο παραὶ λεχέεσσι κλιθῆναι.<br/>
τοῖσι δὲ Τηλέμαχος πεπνυμένος ἤρχετο μύθων:</ruby>

<ruby><rtc lang="grc" translate="no">"μητρὸς ἐμῆς μνηστῆρες ὑπέρβιον ὕβριν ἔχοντες,<br/>
νῦν μὲν δαινύμενοι τερπώμεθα, μηδὲ βοητὺς<br/>
ἔστω, ἐπεὶ τόδε καλὸν ἀκουέμεν ἐστὶν ἀοιδοῦ<br/>
τοιοῦδ' οἷος ὅδ' ἐστί, θεοῖς ἐναλίγκιος αὐδήν.<br/>
ἠῶθεν δ' ἀγορήνδε καθεζώμεσθα κιόντες<br/>
πάντες, ἵν' ὕμιν μῦθον ἀπηλεγέως ἀποείπω,<br/>
ἐξιέναι μεγάρων: ἄλλας δ' ἀλεγύνετε δαῖτας,<br/>
ὑμὰ κτήματ' ἔδοντες, ἀμειβόμενοι κατὰ οἴκους.<br/>
εἰ δ' ὕμιν δοκέει τόδε λωίτερον καὶ ἄμεινον<br/>
ἔμμεναι, ἀνδρὸς ἑνὸς βίοτον νήποινον ὀλέσθαι,<br/>
κείρετ': ἐγὼ δὲ θεοὺς ἐπιβώσομαι αἰὲν ἐόντας,<br/>
αἴ κέ ποθι Ζεὺς δῷσι παλίντιτα ἔργα γενέσθαι:<br/>
νήποινοί κεν ἔπειτα δόμων ἔντοσθεν ὄλοισθε."</ruby>

<ruby><rtc lang="grc" translate="no">"ὣς ἔφαθ', οἱ δ' ἄρα πάντες ὀδὰξ ἐν χείλεσι φύντες<br/>
Τηλέμαχον θαύμαζον, ὃ θαρσαλέως ἀγόρευεν.</ruby>

<ruby><rtc lang="grc" translate="no">τὸν δ' αὖτ' Ἀντίνοος προσέφη, Εὐπείθεος υἱός:<br/>
"Τηλέμαχ', ἦ μάλα δή σε διδάσκουσιν θεοὶ αὐτοὶ<br/>
ὑψαγόρην τ' ἔμεναι καὶ θαρσαλέως ἀγορεύειν:<br/>
μὴ σέ γ' ἐν ἀμφιάλῳ Ἰθάκῃ βασιλῆα Κρονίων<br/>
ποιήσειεν, ὅ τοι γενεῇ πατρώιόν ἐστιν."</ruby>

<ruby><rtc lang="grc" translate="no">τὸν δ' αὖ Τηλέμαχος πεπνυμένος ἀντίον ηὔδα:<br/>
"Ἀντίνο', ἦ καί μοι νεμεσήσεαι ὅττι κεν εἴπω;<br/>
καὶ κεν τοῦτ' ἐθέλοιμι Διός γε διδόντος ἀρέσθαι.<br/>
ἦ φῂς τοῦτο κάκιστον ἐν ἀνθρώποισι τετύχθαι;<br/>
οὐ μὲν γάρ τι κακὸν βασιλευέμεν: αἶψά τέ οἱ δῶ<br/>
ἀφνειὸν πέλεται καὶ τιμηέστερος αὐτός.<br/>
ἀλλ' ἦ τοι βασιλῆες Ἀχαιῶν εἰσὶ καὶ ἄλλοι<br/>
πολλοὶ ἐν ἀμφιάλῳ Ἰθάκῃ, νέοι ἠδὲ παλαιοί,<br/>
τῶν κέν τις τόδ' ἔχῃσιν, ἐπεὶ θάνε δῖος Ὀδυσσεύς:<br/>
αὐτὰρ ἐγὼν οἴκοιο ἄναξ ἔσομ' ἡμετέροιο<br/>
καὶ δμώων, οὕς μοι ληίσσατο δῖος Ὀδυσσεύς."</ruby>

<ruby><rtc lang="grc" translate="no">τὸν δ' αὖτ' Εὐρύμαχος Πολύβου πάϊς ἀντίον ηὔδα:<br/>
"Τηλέμαχ', ἦ τοι ταῦτα θεῶν ἐν γούνασι κεῖται,<br/>
ὅς τις ἐν ἀμφιάλῳ Ἰθάκῃ βασιλεύσει Ἀχαιῶν:<br/>
κτήματα δ' αὐτὸς ἔχοις καὶ δώμασιν οἷσιν ἀνάσσοις.<br/>
μὴ γὰρ ὅ γ' ἔλθοι ἀνὴρ ὅς τίς σ' ἀέκοντα βίηφιν<br/>
κτήματ' ἀπορραίσει, Ἰθάκης ἔτι ναιετοώσης.<br/>
ἀλλ' ἐθέλω σε, φέριστε, περὶ ξείνοιο ἐρέσθαι,<br/>
ὁππόθεν οὗτος ἀνήρ, ποίης δ' ἐξ εὔχεται εἶναι<br/>
γαίης, ποῦ δέ νύ οἱ γενεὴ καὶ πατρὶς ἄρουρα.<br/>
ἠέ τιν' ἀγγελίην πατρὸς φέρει ἐρχομένοιο,<br/>
ἦ ἑὸν αὐτοῦ χρεῖος ἐελδόμενος τόδ' ἱκάνει;<br/>
οἷον ἀναί̈ξας ἄφαρ οἴχεται, οὐδ' ὑπέμεινε<br/>
γνώμεναι: οὐ μὲν γάρ τι κακῷ εἰς ὦπα ἐῴκει."</ruby>

<ruby><rtc lang="grc" translate="no">τὸν δ' αὖ Τηλέμαχος πεπνυμένος ἀντίον ηὔδα:<br/>
"Εὐρύμαχ', ἦ τοι νόστος ἀπώλετο πατρὸς ἐμοῖο:<br/>
οὔτ' οὖν ἀγγελίῃ ἔτι πείθομαι, εἴ ποθεν ἔλθοι,<br/>
οὔτε θεοπροπίης ἐμπάζομαι, ἥν τινα μήτηρ<br/>
ἐς μέγαρον καλέσασα θεοπρόπον ἐξερέηται.<br/>
ξεῖνος δ' οὗτος ἐμὸς πατρώιος ἐκ Τάφου ἐστίν,<br/>
Μέντης δ' Ἀγχιάλοιο δαί̈φρονος εὔχεται εἶναι<br/>
υἱός, ἀτὰρ Ταφίοισι φιληρέτμοισιν ἀνάσσει."</ruby>

<ruby><rtc lang="grc" translate="no">ὣς φάτο Τηλέμαχος, φρεσὶ δ' ἀθανάτην θεὸν ἔγνω.</ruby>

<ruby><rtc lang="grc" translate="no">οἱ δ' εἰς ὀρχηστύν τε καὶ ἱμερόεσσαν ἀοιδὴν<br/>
τρεψάμενοι τέρποντο, μένον δ' ἐπὶ ἕσπερον ἐλθεῖν.<br/>
τοῖσι δὲ τερπομένοισι μέλας ἐπὶ ἕσπερος ἦλθε:<br/>
δὴ τότε κακκείοντες ἔβαν οἶκόνδε ἕκαστος.<br/>
Τηλέμαχος δ', ὅθι οἱ θάλαμος περικαλλέος αὐλῆς<br/>
ὑψηλὸς δέδμητο περισκέπτῳ ἐνὶ χώρῳ,<br/>
ἔνθ' ἔβη εἰς εὐνὴν πολλὰ φρεσὶ μερμηρίζων.<br/>
τῷ δ' ἄρ' ἅμ' αἰθομένας δαί̈δας φέρε κεδνὰ ἰδυῖα<br/>
Εὐρύκλει', Ὦπος θυγάτηρ Πεισηνορίδαο,<br/>
τήν ποτε Λαέρτης πρίατο κτεάτεσσιν ἑοῖσιν<br/>
πρωθήβην ἔτ' ἐοῦσαν, ἐεικοσάβοια δ' ἔδωκεν,<br/>
ἶσα δέ μιν κεδνῇ ἀλόχῳ τίεν ἐν μεγάροισιν,<br/>
εὐνῇ δ' οὔ ποτ' ἔμικτο, χόλον δ' ἀλέεινε γυναικός:<br/>
ἥ οἱ ἅμ' αἰθομένας δαί̈δας φέρε, καί ἑ μάλιστα<br/>
δμῳάων φιλέεσκε, καὶ ἔτρεφε τυτθὸν ἐόντα.<br/>
ὤιξεν δὲ θύρας θαλάμου πύκα ποιητοῖο,<br/>
ἕζετο δ' ἐν λέκτρῳ, μαλακὸν δ' ἔκδυνε χιτῶνα:<br/>
καὶ τὸν μὲν γραίης πυκιμηδέος ἔμβαλε χερσίν.<br/>
ἡ μὲν τὸν πτύξασα καὶ ἀσκήσασα χιτῶνα,<br/>
πασσάλῳ ἀγκρεμάσασα παρὰ τρητοῖσι λέχεσσι<br/>
βῆ ῥ' ἴμεν ἐκ θαλάμοιο, θύρην δ' ἐπέρυσσε κορώνῃ<br/>
ἀργυρέῃ, ἐπὶ δὲ κληῖδ' ἐτάνυσσεν ἱμάντι.<br/>
ἔνθ' ὅ γε παννύχιος, κεκαλυμμένος οἰὸς ἀώτῳ,<br/>
βούλευε φρεσὶν ᾗσιν ὁδὸν τὴν πέφραδ' Ἀθήνη.</ruby>
