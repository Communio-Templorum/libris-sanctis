<h2>Book 16</h2>

<ruby><rtc lang="grc" translate="no">τὼ δ' αὖτ' ἐν κλισίῃ Ὀδυσεὺς καὶ δῖος ὑφορβὸς<br/>
ἐντύνοντο ἄριστον ἅμ' ἠοῖ, κηαμένω πῦρ,<br/>
ἔκπεμψάν τε νομῆας ἅμ' ἀγρομένοισι σύεσσι:<br/>
Τηλέμαχον δὲ περίσσαινον κύνες ὑλακόμωροι,<br/>
οὐδ' ὕλαον προσιόντα. νόησε δὲ δῖος Ὀδυσσεὺς<br/>
σαίνοντάς τε κύνας, περί τε κτύπος ἦλθε ποδοῖϊν.<br/>
αἶψα δ' ἄρ' Εὔμαιον ἔπεα πτερόεντα προσηύδα:</ruby>

<ruby><rtc lang="grc" translate="no">"Εὔμαι', ἦ μάλα τίς τοι ἐλεύσεται ἐνθάδ' ἑταῖρος<br/>
ἢ καὶ γνώριμος ἄλλος, ἐπεὶ κύνες οὐχ ὑλάουσιν,<br/>
ἀλλὰ περισσαίνουσι: ποδῶν δ' ὑπὸ δοῦπον ἀκούω."</ruby>

<ruby><rtc lang="grc" translate="no">οὔ πω πᾶν εἴρητο ἔπος, ὅτε οἱ φίλος υἱὸς<br/>
ἔστη ἐνὶ προθύροισι. ταφὼν δ' ἀνόρουσε συβώτης,<br/>
ἐκ δ' ἄρα οἱ χειρῶν πέσον ἄγγεα, τοῖς ἐπονεῖτο,<br/>
κιρνὰς αἴθοπα οἶνον. ὁ δ' ἀντίος ἦλθεν ἄνακτος,<br/>
κύσσε δέ μιν κεφαλήν τε καὶ ἄμφω φάεα καλὰ<br/>
χεῖράς τ' ἀμφοτέρας: θαλερὸν δέ οἱ ἔκπεσε δάκρυ.<br/>
ὡς δὲ πατὴρ ὃν παῖδα φίλα φρονέων ἀγαπάζῃ<br/>
ἐλθόντ' ἐξ ἀπίης γαίης δεκάτῳ ἐνιαυτῷ,<br/>
μοῦνον τηλύγετον, τῷ ἔπ' ἄλγεα πολλὰ μογήσῃ,<br/>
ὣς τότε Τηλέμαχον θεοειδέα δῖος ὑφορβὸς<br/>
πάντα κύσεν περιφύς, ὡς ἐκ θανάτοιο φυγόντα:<br/>
καί ῥ' ὀλοφυρόμενος ἔπεα πτερόεντα προσηύδα:</ruby>

<ruby><rtc lang="grc" translate="no">"ἦλθες, Τηλέμαχε, γλυκερὸν φάος. οὔ σ' ἔτ' ἐγώ γε<br/>
ὄψεσθαι ἐφάμην, ἐπεὶ ᾤχεο νηὶ̈ Πύλονδε.<br/>
ἀλλ' ἄγε νῦν εἴσελθε, φίλον τέκος, ὄφρα σε θυμῷ<br/>
τέρψομαι εἰσορόων νέον ἄλλοθεν ἔνδον ἐόντα.<br/>
οὐ μὲν γάρ τι θάμ' ἀγρὸν ἐπέρχεαι οὐδὲ νομῆας,<br/>
ἀλλ' ἐπιδημεύεις: ὣς γάρ νύ τοι εὔαδε θυμῷ,<br/>
ἀνδρῶν μνηστήρων ἐσορᾶν ἀί̈δηλον ὅμιλον."<br/>
τὸν δ' αὖ Τηλέμαχος πεπνυμένος ἀντίον ηὔδα:<br/>
"ἔσσεται οὕτως, ἄττα: σέθεν δ' ἕνεκ' ἐνθάδ' ἱκάνω,<br/>
ὄφρα σέ τ' ὀφθαλμοῖσιν ἴδω καὶ μῦθον ἀκούσω,<br/>
ἤ μοι ἔτ' ἐν μεγάροις μήτηρ μένει, ἦέ τις ἤδη<br/>
?νδρῶν ἄλλος ἔγημεν, Ὀδυσσῆος δέ που εὐνὴ<br/>
χήτει ἐνευναίων κάκ' ἀράχνια κεῖται ἔχουσα."</ruby>

<ruby><rtc lang="grc" translate="no">τὸν δ' αὖτε προσέειπε συβώτης, ὄρχαμος ἀνδρῶν:<br/>
"καὶ λίην κείνη γε μένει τετληότι θυμῷ<br/>
σοῖσιν ἐνὶ μεγάροισιν: ὀϊζυραὶ δέ οἱ αἰεὶ<br/>
φθίνουσιν νύκτες τε καὶ ἤματα δάκρυ χεούσῃ."<br/>
ὣς ἄρα φωνήσας οἱ ἐδέξατο χάλκεον ἔγχος:<br/>
αὐτὰρ ὅ γ' εἴσω ἴεν καὶ ὑπέρβη λάϊνον οὐδόν.<br/>
τῷ δ' ἕδρης ἐπιόντι πατὴρ ὑπόειξεν Ὀδυσσεύς:<br/>
Τηλέμαχος δ' ἑτέρωθεν ἐρήτυε φώνησέν τε:</ruby>

<ruby><rtc lang="grc" translate="no">"ἧσ', ὦ ξεῖν': ἡμεῖς δὲ καὶ ἄλλοθι δήομεν ἕδρην<br/>
σταθμῷ ἐν ἡμετέρῳ: πάρα δ' ἀνὴρ ὃς καταθήσει."</ruby>

<ruby><rtc lang="grc" translate="no">ὣς φάθ', ὁ δ' αὖτις ἰὼν κατ' ἄρ' ἕζετο: τῷ δὲ συβώτης.<br/>
χεῦεν ὕπο χλωρὰς ῥῶπας καὶ κῶας ὕπερθεν:<br/>
ἔνθα καθέζετ' ἔπειτα Ὀδυσσῆος φίλος υἱός.<br/>
τοῖσιν δ' αὖ κρειῶν πίνακας παρέθηκε συβώτης<br/>
ὀπταλέων, ἅ ῥα τῇ προτέρῃ ὑπέλειπον ἔδοντες,<br/>
σῖτον δ' ἐσσυμένως παρενήνεεν ἐν κανέοισιν,<br/>
ἐν δ' ἄρα κισσυβίῳ κίρνη μελιηδέα οἶνον:<br/>
αὐτὸς δ' ἀντίον ἷζεν Ὀδυσσῆος θείοιο.<br/>
οἱ δ' ἐπ' ὀνείαθ' ἑτοῖμα προκείμενα χεῖρας ἴαλλον.<br/>
αὐτὰρ ἐπεὶ πόσιος καὶ ἐδητύος ἐξ ἔρον ἕντο,<br/>
δὴ τότε Τηλέμαχος προσεφώνεε δῖον ὑφορβόν:</ruby>

<ruby><rtc lang="grc" translate="no">"ἄττα, πόθεν τοι ξεῖνος ὅδ' ἵκετο; πῶς δέ ἑ ναῦται<br/>
ἤγαγον εἰς Ἰθάκην; τίνες ἔμμεναι εὐχετόωντο;<br/>
οὐ μὲν γάρ τί ἑ πεζὸν ὀί̈ομαι ἐνθάδ' ἱκέσθαι."</ruby>

<ruby><rtc lang="grc" translate="no">τὸν δ' ἀπαμειβόμενος προσέφης, Εὔμαιε συβῶτα:<br/>
"τοιγὰρ ἐγώ τοι, τέκνον, ἀληθέα πάντ' ἀγορεύσω.<br/>
ἐκ μὲν Κρητάων γένος εὔχεται εὐρειάων,<br/>
φησὶ δὲ πολλὰ βροτῶν ἐπὶ ἄστεα δινηθῆναι<br/>
πλαζόμενος: ὣς γάρ οἱ ἐπέκλωσεν τά γε δαίμων.<br/>
νῦν αὖ Θεσπρωτῶν ἀνδρῶν ἐκ νηὸς ἀποδρὰς<br/>
ἤλυθ' ἐμὸν πρὸς σταθμόν, ἐγὼ δέ τοι ἐγγυαλίξω:<br/>
ἔρξον ὅπως ἐθέλεις: ἱκέτης δέ τοι εὔχεται εἶναι."</ruby>

<ruby><rtc lang="grc" translate="no">τὸν δ' αὖ Τηλέμαχος πεπνυμένος ἀντίον ηὔδα:<br/>
"Εὔμαι', ἦ μάλα τοῦτο ἔπος θυμαλγὲς ἔειπες:<br/>
πῶς γὰρ δὴ τὸν ξεῖνον ἐγὼν ὑποδέξομαι οἴκῳ;<br/>
αὐτὸς μὲν νέος εἰμὶ καὶ οὔ πω χερσὶ πέποιθα<br/>
ἄνδρ' ἀπαμύνασθαι, ὅτε τις πρότερος χαλεπήνῃ:<br/>
μητρὶ δ' ἐμῇ δίχα θυμὸς ἐνὶ φρεσὶ μερμηρίζει,<br/>
ἢ αὐτοῦ παρ' ἐμοί τε μένῃ καὶ δῶμα κομίζῃ,<br/>
εὐνήν τ' αἰδομένη πόσιος δήμοιό τε φῆμιν,<br/>
ἦ ἤδη ἅμ' ἕπηται Ἀχαιῶν ὅς τις ἄριστος<br/>
μνᾶται ἐνὶ μεγάροισιν ἀνὴρ καὶ πλεῖστα πόρῃσιν.<br/>
ἀλλ' ἦ τοὶ τὸν ξεῖνον, ἐπεὶ τεὸν ἵκετο δῶμα,<br/>
ἕσσω μιν χλαῖνάν τε χιτῶνά τε, εἵματα καλά,<br/>
δώσω δὲ ξίφος ἄμφηκες καὶ ποσσὶ πέδιλα,<br/>
πέμψω δ' ὅππη μιν κραδίη θυμός τε κελεύει.<br/>
εἰ δ' ἐθέλεις, σὺ κόμισσον ἐνὶ σταθμοῖσιν ἐρύξας:<br/>
εἵματα δ' ἐνθάδ' ἐγὼ πέμψω καὶ σῖτον ἅπαντα<br/>
ἔδμεναι, ὡς ἂν μή σε κατατρύχῃ καὶ ἑταίρους.<br/>
κεῖσε δ' ἂν οὔ μιν ἐγώ γε μετὰ μνηστῆρας ἐῷμι<br/>
ἔρχεσθαι: λίην γὰρ ἀτάσθαλον ὕβριν ἔχουσι:<br/>
μή μιν κερτομέωσιν, ἐμοὶ δ' ἄχος ἔσσεται αἰνόν.<br/>
πρῆξαι δ' ἀργαλέον τι μετὰ πλεόνεσσιν ἐόντα<br/>
ἄνδρα καὶ ἴφθιμον, ἐπεὶ ἦ πολὺ φέρτεροί εἰσι."<br/>
τὸν δ' αὖτε προσέειπε πολύτλας δῖος Ὀδυσσεύς:<br/>
"ὦ φίλ', ἐπεί θήν μοι καὶ ἀμείψασθαι θέμις ἐστίν,<br/>
ἦ μάλα μευ καταδάπτετ' ἀκούοντος φίλον ἦτορ,<br/>
οἷά φατε μνηστῆρας ἀτάσθαλα μηχανάασθαι<br/>
ἐν μεγάροις, ἀέκητι σέθεν τοιούτου ἐόντος.<br/>
εἰπέ μοι ἠὲ ἑκὼν ὑποδάμνασαι, ἦ σέ γε λαοὶ<br/>
ἐχθαίρουσ' ἀνὰ δῆμον, ἐπισπόμενοι θεοῦ ὀμφῇ,<br/>
ἦ τι κασιγνήτοις ἐπιμέμφεαι, οἷσί περ ἀνὴρ<br/>
μαρναμένοισι πέποιθε, καὶ εἰ μέγα νεῖκος ὄρηται.<br/>
αἲ γάρ ἐγὼν οὕτω νέος εἴην τῷδ' ἐπὶ θυμῷ,<br/>
ἢ παῖς ἐξ Ὀδυσῆος ἀμύμονος ἠὲ καὶ αὐτός:<br/>
αὐτίκ' ἔπειτ' ἀπ' ἐμεῖο κάρη τάμοι ἀλλότριος φώς,<br/>
εἰ μὴ ἐγὼ κείνοισι κακὸν πάντεσσι γενοίμην,<br/>
ἐλθὼν ἐς μέγαρον Λαερτιάδεω Ὀδυσῆος.<br/>
εἰ δ' αὖ με πληθυῖ δαμασαίατο μοῦνον ἐόντα,<br/>
βουλοίμην κ' ἐν ἐμοῖσι κατακτάμενος μεγάροισι<br/>
τεθνάμεν ἢ τάδε γ' αἰὲν ἀεικέα ἔργ' ὁράασθαι,<br/>
ξείνους τε στυφελιζομένους δμῳάς τε γυναῖκας<br/>
ῥυστάζοντας ἀεικελίως κατὰ δώματα καλά,<br/>
καὶ οἶνον διαφυσσόμενον, καὶ σῖτον ἔδοντας<br/>
μὰψ αὔτως, ἀτέλεστον, ἀνηνύστῳ ἐπὶ ἔργῳ."</ruby>

<ruby><rtc lang="grc" translate="no">τὸν δ' αὖ Τηλέμαχος πεπνυμένος ἀντίον ηὔδα:<br/>
"τοιγὰρ ἐγώ τοι, ξεῖνε, μάλ' ἀτρεκέως ἀγορεύσω.<br/>
οὔτε τί μοι πᾶς δῆμος ἀπεχθόμενος χαλεπαίνει,<br/>
οὔτε κασιγνήτοις ἐπιμέμφομαι, οἷσί περ ἀνὴρ<br/>
μαρναμένοισι πέποιθε, καὶ εἰ μέγα νεῖκος ὄρηται.<br/>
ὧδε γὰρ ἡμετέρην γενεὴν μούνωσε Κρονίων:<br/>
μοῦνον Λαέρτην Ἀρκείσιος υἱὸν ἔτικτε,<br/>
μοῦνον δ' αὖτ' Ὀδυσῆα πατὴρ τέκεν: αὐτὰρ Ὀδυσσεὺς<br/>
μοῦνον ἔμ' ἐν μεγάροισι τεκὼν λίπεν οὐδ' ἀπόνητο.<br/>
τῷ νῦν δυσμενέες μάλα μυρίοι εἴσ' ἐνὶ οἴκῳ.<br/>
ὅσσοι γὰρ νήσοισιν ἐπικρατέουσιν ἄριστοι,<br/>
Δουλιχίῳ τε Σάμῃ τε καὶ ὑλήεντι Ζακύνθῳ,<br/>
ἠδ' ὅσσοι κραναὴν Ἰθάκην κάτα κοιρανέουσι,<br/>
τόσσοι μητέρ' ἐμὴν μνῶνται, τρύχουσι δὲ οἶκον.<br/>
ἡ δ' οὔτ' ἀρνεῖται στυγερὸν γάμον οὔτε τελευτὴν<br/>
ποιῆσαι δύναται: τοὶ δὲ φθινύθουσιν ἔδοντες<br/>
οἶκον ἐμόν: τάχα δή με διαρραίσουσι καὶ αὐτόν.<br/>
ἀλλ' ἦ τοι μὲν ταῦτα θεῶν ἐν γούνασι κεῖται:<br/>
ἄττα, σὺ δ' ἔρχεο θᾶσσον, ἐχέφρονι Πηνελοπείῃ<br/>
εἴφ' ὅτι οἱ σῶς εἰμὶ καὶ ἐκ Πύλου εἰλήλουθα.<br/>
αὐτὰρ ἐγὼν αὐτοῦ μενέω, σὺ δὲ δεῦρο νέεσθαι,<br/>
οἴῃ ἀπαγγείλας: τῶν δ' ἄλλων μή τις Ἀχαιῶν<br/>
πευθέσθω: πολλοὶ γὰρ ἐμοὶ κακὰ μηχανόωνται."</ruby>

<ruby><rtc lang="grc" translate="no">τὸν δ' ἀπαμειβόμενος προσέφης, Εὔμαιε συβῶτα:<br/>
"γιγνώσκω, φρονέω: τά γε δὴ νοέοντι κελεύεις.<br/>
ἀλλ' ἄγε μοι τόδε εἰπὲ καὶ ἀτρεκέως κατάλεξον,<br/>
ἦ καὶ Λαέρτῃ αὐτὴν ὁδὸν ἄγγελος ἔλθω<br/>
δυσμόρῳ, ὃς τῆος μὲν Ὀδυσσῆος μέγ' ἀχεύων<br/>
ἔργα τ' ἐποπτεύεσκε μετὰ δμώων τ' ἐνὶ οἴκῳ<br/>
πῖνε καὶ ἦσθ', ὅτε θυμὸς ἐνὶ στήθεσσιν ἀνώγοι:<br/>
αὐτὰρ νῦν, ἐξ οὗ σύ γε ᾤχεο νηὶ̈ Πύλονδε,<br/>
οὔ πω μίν φασιν φαγέμεν καὶ πιέμεν αὔτως,<br/>
οὐδ' ἐπὶ ἔργα ἰδεῖν, ἀλλὰ στοναχῇ τε γόῳ τε<br/>
ἧσται ὀδυρόμενος, φθινύθει δ' ἀμφ' ὀστεόφι χρώς."</ruby>

<ruby><rtc lang="grc" translate="no">τὸν δ' αὖ Τηλέμαχος πεπνυμένος ἀντίον ηὔδα:<br/>
"ἄλγιον, ἀλλ' ἔμπης μιν ἐάσομεν, ἀχνύμενοί περ:<br/>
εἰ γὰρ πως εἴη αὐτάγρετα πάντα βροτοῖσι,<br/>
πρῶτόν κεν τοῦ πατρὸς ἑλοίμεθα νόστιμον ἦμαρ.<br/>
ἀλλὰ σύ γ' ἀγγείλας ὀπίσω κίε, μηδὲ κατ' ἀγροὺς<br/>
πλάζεσθαι μετ' ἐκεῖνον: ἀτὰρ πρὸς μητέρα εἰπεῖν<br/>
ἀμφίπολον ταμίην ὀτρυνέμεν ὅττι τάχιστα<br/>
κρύβδην: κείνη γὰρ κεν ἀπαγγείλειε γέροντι."</ruby>

<ruby><rtc lang="grc" translate="no">ἦ ῥα καὶ ὦρσε συφορβόν: ὁ δ' εἵλετο χερσὶ πέδιλα,<br/>
δησάμενος δ' ὑπὸ ποσσὶ πόλινδ' ἴεν. οὐδ' ἄρ' Ἀθήνην<br/>
λῆθεν ἀπὸ σταθμοῖο κιὼν Εὔμαιος ὑφορβός,<br/>
ἀλλ' ἥ γε σχεδὸν ἦλθε: δέμας δ' ἤϊκτο γυναικὶ<br/>
καλῇ τε μεγάλῃ τε καὶ ἀγλαὰ ἔργα ἰδυίῃ.<br/>
στῆ δὲ κατ' ἀντίθυρον κλισίης Ὀδυσῆϊ φανεῖσα:<br/>
οὐδ' ἄρα Τηλέμαχος ἴδεν ἀντίον οὐδ' ἐνόησεν,<br/>
οὐ γὰρ πω πάντεσσι θεοὶ φαίνονται ἐναργεῖς,<br/>
ἀλλ' Ὀδυσεύς τε κύνες τε ἴδον, καί ῥ' οὐχ ὑλάοντο<br/>
κνυζηθμῷ δ' ἑτέρωσε διὰ σταθμοῖο φόβηθεν.<br/>
ἡ δ' ἄρ' ἐπ' ὀφρύσι νεῦσε: νόησε δὲ δῖος Ὀδυσσεύς,<br/>
ἐκ δ' ἦλθεν μεγάροιο παρὲκ μέγα τειχίον αὐλῆς,<br/>
στῆ δὲ πάροιθ' αὐτῆς: τὸν δὲ προσέειπεν Ἀθήνη:</ruby>

<ruby><rtc lang="grc" translate="no">"διογενὲς Λαερτιάδη, πολυμήχαν' Ὀδυσσεῦ.<br/>
ἤδη νῦν σῷ παιδὶ ἔπος φάο μηδ' ἐπίκευθε,<br/>
ὡς ἄν μνηστῆρσιν θάνατον καὶ κῆρ' ἀραρόντε<br/>
ἔρχησθον προτὶ ἄστυ περικλυτόν: οὐδ' ἐγὼ αὐτὴ<br/>
δηρὸν ἀπὸ σφῶϊν ἔσομαι μεμαυῖα μάχεσθαι."</ruby>

<ruby><rtc lang="grc" translate="no">ἦ καὶ χρυσείῃ ῥάβδῳ ἐπεμάσσατ' Ἀθήνη.<br/>
φᾶρος μέν οἱ πρῶτον ἐϋπλυνὲς ἠδὲ χιτῶνα<br/>
θῆκ' ἀμφὶ στήθεσσι, δέμας δ' ὤφελλε καὶ ἥβην.<br/>
ἂψ δὲ μελαγχροιὴς γένετο, γναθμοὶ δὲ τάνυσθεν,<br/>
κυάνεαι δ' ἐγένοντο γενειάδες ἀμφὶ γένειον.<br/>
ἡ μὲν ἄρ' ὣς ἔρξασα πάλιν κίεν: αὐτὰρ Ὀδυσσεὺς<br/>
ἤϊεν ἐς κλισίην: θάμβησε δέ μιν φίλος υἱός,<br/>
ταρβήσας δ' ἑτέρωσε βάλ' ὄμματα, μὴ θεὸς εἴη,<br/>
καί μιν φωνήσας ἔπεα πτερόεντα προσηύδα:</ruby>

<ruby><rtc lang="grc" translate="no">"ἀλλοῖός μοι, ξεῖνε, φάνης νέον ἠὲ πάροιθεν,<br/>
ἄλλα δὲ εἵματ' ἔχεις, καί τοι χρὼς οὐκέθ' ὁμοῖος.<br/>
ἦ μάλα τις θεός ἐσσι, τοὶ οὐρανὸν εὐρὺν ἔχουσιν:<br/>
ἀλλ' ἵληθ', ἵνα τοι κεχαρισμένα δώομεν ἱρὰ<br/>
ἠδὲ χρύσεα δῶρα, τετυγμένα: φείδεο δ' ἡμέων"<br/>
τὸν δ' ἠμείβετ' ἔπειτα πολύτλας δῖος Ὀδυσσεύς:<br/>
"οὔ τίς τοι θεός εἰμι: τί μ' ἀθανάτοισιν ἐί̈σκεις;<br/>
ἀλλὰ πατὴρ τεός εἰμι, τοῦ εἵνεκα σὺ στεναχίζων<br/>
πάσχεις ἄλγεα πολλά, βίας ὑποδέγμενος ἀνδρῶν."</ruby>

<ruby><rtc lang="grc" translate="no">ὣς ἄρα φωνήσας υἱὸν κύσε, κὰδ δὲ παρειῶν<br/>
δάκρυον ἧκε χαμᾶζε: πάρος δ' ἔχε νωλεμὲς αἰεί.<br/>
Τηλέμαχος δ', οὐ γάρ πω ἐπείθετο ὃν πατέρ' εἶναι,<br/>
ἐξαῦτίς μιν ἔπεσσιν ἀμειβόμενος προσέειπεν:</ruby>

<ruby><rtc lang="grc" translate="no">"οὐ σύ γ' Ὀδυσσεύς ἐσσι, πατὴρ ἐμός, ἀλλά με δαίμων<br/>
θέλγει, ὄφρ' ἔτι μᾶλλον ὀδυρόμενος στεναχίζω.<br/>
οὐ γάρ πως ἂν θνητὸς ἀνὴρ τάδε μηχανόῳτο<br/>
ᾧ αὐτοῦ γε νόῳ, ὅτε μὴ θεὸς αὐτὸς ἐπελθὼν<br/>
ῥηϊδίως ἐθέλων θείη νέον ἠὲ γέροντα.<br/>
ἦ γάρ τοι νέον ἦσθα γέρων καὶ ἀεικέα ἕσσο:<br/>
νῦν δὲ θεοῖσιν ἔοικας, οἳ οὐρανὸν εὐρὺν ἔχουσι."</ruby>

<ruby><rtc lang="grc" translate="no">τὸν δ' ἀπαμειβόμενος προσέφη πολύμητις Ὀδυσσεύς:<br/>
"Τηλέμαχ', οὔ σε ἔοικε φίλον πατέρ ἔνδον ἐόντα<br/>
οὔτε τι θαυμάζειν περιώσιον οὔτ' ἀγάασθαι:<br/>
οὐ μὲν γάρ τοι ἔτ' ἄλλος ἐλεύσεται ἐνθάδ' Ὀδυσσεύς,<br/>
ἀλλ' ὅδ' ἐγὼ τοιόσδε, παθὼν κακά, πολλὰ δ' ἀληθείς,<br/>
ἤλυθον εἰκοστῷ ἔτεϊ ἐς πατρίδα γαῖαν.<br/>
αὐτάρ τοι τόδε ἔργον Ἀθηναίης ἀγελείης,<br/>
ἥ τέ με τοῖον ἔθηκεν, ὅπως ἐθέλει, δύναται γὰρ,<br/>
ἄλλοτε μὲν πτωχῷ ἐναλίγκιον, ἄλλοτε δ' αὖτε<br/>
ἀνδρὶ νέῳ καὶ καλὰ περὶ χροὶ̈ εἵματ' ἔχοντι.<br/>
ῥηί̈διον δὲ θεοῖσι, τοὶ οὐρανὸν εὐρὺν ἔχουσιν,<br/>
ἠμὲν κυδῆναι θνητὸν βροτὸν ἠδὲ κακῶσαι."</ruby>

<ruby><rtc lang="grc" translate="no">ὣς ἄρα φωνήσας κατ' ἄρ' ἕζετο, Τηλέμαχος δὲ<br/>
ἀμφιχυθεὶς πατέρ' ἐσθλὸν ὀδύρετο, δάκρυα λείβων,<br/>
ἀμφοτέροισι δὲ τοῖσιν ὑφ' ἵμερος ὦρτο γόοιο:<br/>
κλαῖον δὲ λιγέως, ἀδινώτερον ἤ τ' οἰωνοί,<br/>
φῆναι ἢ αἰγυπιοὶ γαμψώνυχες, οἷσί τε τέκνα<br/>
ἀγρόται ἐξείλοντο πάρος πετεηνὰ γενέσθαι:<br/>
ὣς ἄρα τοί γ' ἐλεεινὸν ὑπ' ὀφρύσι δάκρυον εἶβον.<br/>
καί νύ κ' ὀδυρομένοισιν ἔδυ φάος ἠελίοιο,<br/>
εἰ μὴ Τηλέμαχος προσεφώνεεν ὃν πατέρ' αἶψα:</ruby>

<ruby><rtc lang="grc" translate="no">"ποίῃ γὰρ νῦν δεῦρο, πάτερ φίλε, νηί̈ σε ναῦται<br/>
ἤγαγον εἰς Ἰθάκην; τίνες ἔμμεναι εὐχετόωντο;<br/>
οὐ μὲν γάρ τί σε πεζὸν ὀί̈ομαι ἐνθάδ' ἱκέσθαι."<br/>
τὸν δ' αὖτε προσέειπε πολύτλας δῖος Ὀδυσσεύς:<br/>
"τοιγὰρ ἐγώ τοι, τέκνον, ἀληθείην καταλέξω.<br/>
Φαίηκές μ' ἄγαγον ναυσίκλυτοι, οἵ τε καὶ ἄλλους<br/>
ἀνθρώπους πέμπουσιν, ὅτις σφέας εἰσαφίκηται:<br/>
καί μ' εὕδοντ' ἐν νηὶ̈ θοῇ ἐπὶ πόντον ἄγοντες<br/>
κάτθεσαν εἰς Ἰθάκην, ἔπορον δέ μοι ἀγλαὰ δῶρα,<br/>
χαλκόν τε χρυσόν τε ἅλις ἐσθῆτά θ' ὑφαντήν.<br/>
καὶ τὰ μὲν ἐν σπήεσσι θεῶν ἰότητι κέονται:<br/>
νῦν αὖ δεῦρ' ἱκόμην ὑποθημοσύνῃσιν Ἀθήνης,<br/>
ὄφρα κε δυσμενέεσσι φόνου πέρι βουλεύσωμεν.<br/>
ἀλλ' ἄγε μοι μνηστῆρας ἀριθμήσας κατάλεξον,<br/>
ὄφρ' εἰδέω ὅσσοι τε καὶ οἵ τινες ἀνέρες εἰσί:<br/>
καί κεν ἐμὸν κατὰ θυμὸν ἀμύμονα μερμηρίξας<br/>
φράσσομαι, ἤ κεν νῶϊ δυνησόμεθ' ἀντιφέρεσθαι<br/>
μούνω ἄνευθ' ἄλλων, ἦ καὶ διζησόμεθ' ἄλλους."<br/>
τὸν δ' αὖ Τηλέμαχος πεπνυμένος ἀντίον ηὔδα:<br/>
"ὦ πάτερ, ἦ τοι σεῖο μέγα κλέος αἰὲν ἄκουον,<br/>
χεῖράς τ' αἰχμητὴν ἔμεναι καὶ ἐπίφρονα βουλήν:<br/>
ἀλλὰ λίην μέγα εἶπες: ἄγη μ' ἔχει: οὐδέ κεν εἴη<br/>
ἄνδρε δύω πολλοῖσι καὶ ἰφθίμοισι μάχεσθαι.<br/>
μνηστήρων δ' οὔτ' ἂρ δεκὰς ἀτρεκὲς οὔτε δύ' οἶαι,<br/>
ἀλλὰ πολὺ πλέονες: τάχα δ' εἴσεαι ἐνθάδ' ἀριθμόν.<br/>
ἐκ μὲν Δουλιχίοιο δύω καὶ πεντήκοντα<br/>
κοῦροι κεκριμένοι, ἓξ δὲ δρηστῆρες ἕπονται:<br/>
ἐκ δὲ Σάμης πίσυρές τε καὶ εἴκοσι φῶτες ἔασιν,<br/>
ἐκ δὲ Ζακύνθου ἔασιν ἐείκοσι κοῦροι Ἀχαιῶν,<br/>
ἐκ δ' αὐτῆς Ἰθάκης δυοκαίδεκα πάντες ἄριστοι,<br/>
καί σφιν ἅμ' ἐστὶ Μέδων κῆρυξ καὶ θεῖος ἀοιδὸς<br/>
καὶ δοιὼ θεράποντε, δαήμονε δαιτροσυνάων.<br/>
τῶν εἴ κεν πάντων ἀντήσομεν ἔνδον ἐόντων,<br/>
μὴ πολύπικρα καὶ αἰνὰ βίας ἀποτίσεαι ἐλθών.<br/>
ἀλλὰ σύ γ', εἰ δύνασαί τιν' ἀμύντορα μερμηρίξαι,<br/>
φράζευ, ὅ κέν τις νῶϊν ἀμύνοι πρόφρονι θυμῷ."</ruby>

<ruby><rtc lang="grc" translate="no">τὸν δ' αὖτε προσέειπε πολύτλας δῖος Ὀδυσσεύς:<br/>
"τοιγὰρ ἐγὼν ἐρέω, σὺ δὲ σύνθεο καί μευ ἄκουσον:<br/>
καὶ φράσαι ἤ κεν νῶϊν Ἀθήνη σὺν Διὶ πατρὶ<br/>
ἀρκέσει, ἦέ τιν' ἄλλον ἀμύντορα μερμηρίξω."</ruby>

<ruby><rtc lang="grc" translate="no">τὸν δ' αὖ Τηλέμαχος πεπνυμένος ἀντίον ηὔδα:<br/>
"ἐσθλώ τοι τούτω γ' ἐπαμύντορε, τοὺς ἀγορεύεις,<br/>
ὕψι περ ἐν νεφέεσσι καθημένω: ὥ τε καὶ ἄλλοις<br/>
ἀνδράσι τε κρατέουσι καὶ ἀθανάτοισι θεοῖσι."</ruby>

<ruby><rtc lang="grc" translate="no">τὸν δ' αὖτε προσέειπε πολύτλας δῖος Ὀδυσσεύς:<br/>
"οὐ μέν τοι κείνω γε πολὺν χρόνον ἀμφὶς ἔσεσθον<br/>
φυλόπιδος κρατερῆς, ὁπότε μνηστῆρσι καὶ ἡμῖν<br/>
ἐν μεγάροισιν ἐμοῖσι μένος κρίνηται Ἄρηος.<br/>
ἀλλὰ σὺ μὲν νῦν ἔρχευ ἅμ' ἠοῖ φαινομένηφιν<br/>
οἴκαδε, καὶ μνηστῆρσιν ὑπερφιάλοισιν ὁμίλει:<br/>
αὐτὰρ ἐμὲ προτὶ ἄστυ συβώτης ὕστερον ἄξει,<br/>
πτωχῷ λευγαλέῳ ἐναλίγκιον ἠδὲ γέροντι.<br/>
εἰ δέ μ' ἀτιμήσουσι δόμον κάτα, σὸν δὲ φίλον κῆρ<br/>
τετλάτω ἐν στήθεσσι κακῶς πάσχοντος ἐμεῖο,<br/>
ἤν περ καὶ διὰ δῶμα ποδῶν ἕλκωσι θύραζε<br/>
ἢ βέλεσι βάλλωσι: σὺ δ' εἰσορόων ἀνέχεσθαι.<br/>
ἀλλ' ἦ τοι παύεσθαι ἀνωγέμεν ἀφροσυνάων,<br/>
μειλιχίοις ἐπέεσσι παραυδῶν: οἱ δέ τοι οὔ τι<br/>
πείσονται: δὴ γάρ σφι παρίσταται αἴσιμον ἦμαρ.<br/>
ἄλλο δέ τοι ἐρέω, σὺ δ' ἐνὶ φρεσὶ βάλλεο σῇσιν:<br/>
ὁππότε κεν πολύβουλος ἐνὶ φρεσὶ θῇσιν Ἀθήνη,<br/>
νεύσω μέν τοι ἐγὼ κεφαλῇ, σὺ δ' ἔπειτα νοήσας<br/>
ὅσσα τοι ἐν μεγάροισιν Ἀρήϊα τεύχεα κεῖται<br/>
ἐς μυχὸν ὑψηλοῦ θαλάμου καταθεῖναι ἀείρας<br/>
πάντα μάλ': αὐτὰρ μνηστῆρας μαλακοῖς ἐπέεσσι<br/>
παρφάσθαι, ὅτε κέν σε μεταλλῶσιν ποθέοντες:</ruby>

<ruby><rtc lang="grc" translate="no">"ἐκ καπνοῦ κατέθηκ', ἐπεὶ οὐκέτι τοῖσιν ἐῴκει<br/>
οἷά ποτε Τροίηνδε κιὼν κατέλειπεν Ὀδυσσεύς,<br/>
ἀλλὰ κατῄκισται, ὅσσον πυρὸς ἵκετ' ἀϋτμή.<br/>
πρὸς δ' ἔτι καὶ τόδε μεῖζον ἐνὶ φρεσὶ θῆκε Κρονίων,<br/>
μή πως οἰνωθέντες, ἔριν στήσαντες ἐν ὑμῖν,<br/>
ἀλλήλους τρώσητε καταισχύνητέ τε δαῖτα<br/>
καὶ μνηστύν: αὐτὸς γὰρ ἐφέλκεται ἄνδρα σίδηρος."<br/>
"νῶϊν δ' οἴοισιν δύο φάσγανα καὶ δύο δοῦρε<br/>
καλλιπέειν καὶ δοιὰ βοάγρια χερσὶν ἑλέσθαι,<br/>
ὡς ἂν ἐπιθύσαντες ἑλοίμεθα: τοὺς δέ κ' ἔπειτα<br/>
Παλλὰς Ἀθηναίη θέλξει καὶ μητίετα Ζεύς.<br/>
ἄλλο δέ τοι ἐρέω, σὺ δ' ἐνὶ φρεσὶ βάλλεο σῇσιν:<br/>
εἰ ἐτεόν γ' ἐμός ἐσσι καὶ αἵματος ἡμετέροιο,<br/>
μή τις ἔπειτ' Ὀδυσῆος ἀκουσάτω ἔνδον ἐόντος,<br/>
μήτ' οὖν Λαέρτης ἴστω τό γε μήτε συβώτης<br/>
μήτε τις οἰκήων μήτ' αὐτὴ Πηνελόπεια,<br/>
ἀλλ' οἶοι σύ τ' ἐγώ τε γυναικῶν γνώομεν ἰθύν:<br/>
καί κέ τεο δμώων ἀνδρῶν ἔτι πειρηθεῖμεν,<br/>
ἠμὲν ὅπου τις νῶϊ τίει καὶ δείδιε θυμῷ,<br/>
ἠδ' ὅτις οὐκ ἀλέγει, σὲ δ' ἀτιμᾷ τοῖον ἐόντα."<br/>
τὸν δ' ἀπαμειβόμενος προσεφώνεε φαίδιμος υἱός<br/>
"ὦ πάτερ, ἦ τοι ἐμὸν θυμὸν καὶ ἔπειτά γ', ὀί̈ω,<br/>
γνώσεαι: οὐ μὲν γάρ τι χαλιφροσύναι γέ μ' ἔχουσιν:<br/>
ἀλλ' οὔ τοι τόδε κέρδος ἐγὼν ἔσσεσθαι ὀί̈ω<br/>
ἡμῖν ἀμφοτέροισι: σὲ δὲ φράζεσθαι ἄνωγα.<br/>
δηθὰ γὰρ αὔτως εἴσῃ ἑκάστου πειρητίζων,<br/>
ἔργα μετερχόμενος: τοὶ δ' ἐν μεγάροισιν ἕκηλοι<br/>
χρήματα δαρδάπτουσιν ὑπέρβιον οὐδ' ἔπι φειδώ.<br/>
ἀλλ' ἦ τοί σε γυναῖκας ἐγὼ δεδάασθαι ἄνωγα,<br/>
αἵ τέ σ' ἀτιμάζουσι καὶ αἳ νηλείτιδές εἰσιν:<br/>
ἀνδρῶν δ' οὐκ ἂν ἐγώ γε κατὰ σταθμοὺς ἐθέλοιμι<br/>
ἡμέας πειράζειν, ἀλλ' ὕστερα ταῦτα πένεσθαι,<br/>
εἰ ἐτεόν γέ τι οἶσθα Διὸς τέρας αἰγιόχοιο."</ruby>

<ruby><rtc lang="grc" translate="no">ὣς οἱ μὲν τοιαῦτα πρὸς ἀλλήλους ἀγόρευον,<br/>
ἡ δ' ἄρ' ἔπειτ' Ἰθάκηνδε κατήγετο νηῦς εὐεργής,<br/>
ἣ φέρε Τηλέμαχον Πυλόθεν καὶ πάντας ἑταίρους.<br/>
οἱ δ' ὅτε δὴ λιμένος πολυβενθέος ἐντὸς ἵκοντο,<br/>
νῆα μὲν οἵ γε μέλαιναν ἐπ' ἠπείροιο ἔρυσσαν,<br/>
τεύχεα δέ σφ' ἀπένεικαν ὑπέρθυμοι θεράποντες,<br/>
αὐτίκα δ' ἐς Κλυτίοιο φέρον περικαλλέα δῶρα.<br/>
αὐτὰρ κήρυκα πρόεσαν δόμον εἰς Ὀδυσῆος,<br/>
ἀγγελίην ἐρέοντα περίφρονι Πηνελοπείῃ,<br/>
οὕνεκα Τηλέμαχος μὲν ἐπ' ἀγροῦ, νῆα δ' ἀνώγει<br/>
ἄστυδ' ἀποπλείειν, ἵνα μὴ δείσασ' ἐνὶ θυμῷ<br/>
ἰφθίμη βασίλεια τέρεν κατὰ δάκρυον εἴβοι<br/>
τὼ δὲ συναντήτην κῆρυξ καὶ δῖος ὑφορβὸς<br/>
τῆς αὐτῆς ἕνεκ' ἀγγελίης, ἐρέοντε γυναικί.<br/>
ἀλλ' ὅτε δή ῥ' ἵκοντο δόμον θείου βασιλῆος,<br/>
κῆρυξ μέν ῥα μέσῃσι μετὰ δμῳῇσιν ἔειπεν:<br/>
"ἤδη τοι, βασίλεια, φίλος πάϊς εἰλήλουθε."</ruby>

<ruby><rtc lang="grc" translate="no">Πηνελοπείῃ δ' εἶπε συβώτης ἄγχι παραστὰς<br/>
πάνθ' ὅσα οἱ φίλος υἱὸς ἀνώγει μυθήσασθαι.<br/>
αὐτὰρ ἐπεὶ δὴ πᾶσαν ἐφημοσύνην ἀπέειπε,<br/>
βῆ ῥ' ἴμεναι μεθ' ὕας, λίπε δ' ἕρκεά τε μέγαρόν τε.</ruby>

<ruby><rtc lang="grc" translate="no">μνηστῆρες δ' ἀκάχοντο κατήφησάν τ' ἐνὶ θυμῷ,<br/>
ἐκ δ' ἦλθον μεγάροιο παρὲκ μέγα τειχίον αὐλῆς,<br/>
αὐτοῦ δὲ προπάροιθε θυράων ἑδριόωντο.<br/>
τοῖσιν δ' Εὐρύμαχος, Πολύβου πάϊς, ἦρχ' ἀγορεύειν:</ruby>

<ruby><rtc lang="grc" translate="no">"ὦ φίλοι, ἦ μέγα ἔργον ὑπερφιάλως τετέλεσται<br/>
Τηλεμάχῳ ὁδὸς ἥδε: φάμεν δέ οἱ οὐ τελέεσθαι.<br/>
ἀλλ' ἄγε νῆα μέλαιναν ἐρύσσομεν ἥ τις ἀρίστη,<br/>
ἐς δ' ἐρέτας ἁλιῆας ἀγείρομεν, οἵ κε τάχιστα<br/>
κείνοις ἀγγείλωσι θοῶς οἶκόνδε νέεσθαι."<br/>
οὔ πω πᾶν εἴρηθ', ὅτ' ἄρ' Ἀμφίνομος ἴδε νῆα,<br/>
στρεφθεὶς ἐκ χώρης, λιμένος πολυβενθέος ἐντός,<br/>
ἱστία τε στέλλοντας ἐρετμά τε χερσὶν ἔχοντας.<br/>
ἡδὺ δ' ἄρ' ἐκγελάσας μετεφώνεεν οἷς ἑτάροισι:</ruby>

<ruby><rtc lang="grc" translate="no">"μή τιν' ἔτ' ἀγγελίην ὀτρύνομεν: οἵδε γὰρ ἔνδον.<br/>
ἤ τίς σφιν τόδ' ἔειπε θεῶν, ἢ εἴσιδον αὐτοὶ<br/>
νῆα παρερχομένην, τὴν δ' οὐκ ἐδύναντο κιχῆναι."</ruby>

<ruby><rtc lang="grc" translate="no">ὣς ἔφαθ', οἱ δ' ἀνστάντες ἔβαν ἐπὶ θῖνα θαλάσσης,<br/>
αἶψα δὲ νῆα μέλαιναν ἐπ' ἠπείροιο ἔρυσσαν,<br/>
τεύχεα δέ σφ' ἀπένεικαν ὑπέρθυμοι θεράποντες.<br/>
αὐτοὶ δ' εἰς ἀγορὴν κίον ἀθρόοι, οὐδέ τιν' ἄλλον<br/>
εἴων οὔτε νέων μεταί̈ζειν οὔτε γερόντων.<br/>
τοῖσιν δ' Ἀντίνοος μετέφη, Εὐπείθεος υἱός:</ruby>

<ruby><rtc lang="grc" translate="no">"ὢ πόποι, ὡς τόνδ' ἄνδρα θεοὶ κακότητος ἔλυσαν.<br/>
ἤματα μὲν σκοποὶ ἷζον ἐπ' ἄκριας ἠνεμοέσσας<br/>
αἰὲν ἐπασσύτεροι: ἅμα δ' ἠελίῳ καταδύντι<br/>
οὔ ποτ' ἐπ' ἠπείρου νύκτ' ἄσαμεν, ἀλλ' ἐνὶ πόντῳ<br/>
νηὶ̈ θοῇ πλείοντες ἐμίμνομεν Ἠῶ δῖαν,<br/>
Τηλέμαχον λοχόωντες, ἵνα φθίσωμεν ἑλόντες<br/>
αὐτόν: τὸν δ' ἄρα τῆος ἀπήγαγεν οἴκαδε δαίμων,<br/>
ἡμεῖς δ' ἐνθάδε οἱ φραζώμεθα λυγρὸν ὄλεθρον<br/>
Τηλεμάχῳ, μηδ' ἧμας ὑπεκφύγοι: οὐ γὰρ ὀί̈ω<br/>
τούτου γε ζώοντος ἀνύσσεσθαι τάδε ἔργα.<br/>
αὐτὸς μὲν γὰρ ἐπιστήμων βουλῇ τε νόῳ τε,<br/>
λαοὶ δ' οὐκέτι πάμπαν ἐφ' ἡμῖν ἦρα φέρουσιν.<br/>
ἀλλ' ἄγετε, πρὶν κεῖνον ὁμηγυρίσασθαι Ἀχαιοὺς<br/>
εἰς ἀγορήν--οὐ γάρ τι μεθησέμεναί μιν ὀί̈ω,<br/>
ἀλλ' ἀπομηνίσει, ἐρέει δ' ἐν πᾶσιν ἀναστὰς<br/>
οὕνεκά οἱ φόνον αἰπὺν ἐράπτομεν οὐδ' ἐκίχημεν:<br/>
οἱ δ' οὐκ αἰνήσουσιν ἀκούοντες κακὰ ἔργα:<br/>
μή τι κακὸν ῥέξωσι καὶ ἡμέας ἐξελάσωσι<br/>
γαίης ἡμετέρης, ἄλλων δ' ἀφικώμεθα δῆμον:<br/>
ἀλλὰ φθέωμεν ἑλόντες ἐπ' ἀγροῦ νόσφι πόληος<br/>
ἢ ἐν ὁδῷ: βίοτον δ' αὐτοὶ καὶ κτήματ' ἔχωμεν,<br/>
δασσάμενοι κατὰ μοῖραν ἐφ' ἡμέας, οἰκία δ' αὖτε<br/>
κείνου μητέρι δοῖμεν ἔχειν ἠδ' ὅστις ὀπυίοι.<br/>
εἰ δ' ὑμῖν ὅδε μῦθος ἀφανδάνει, ἀλλὰ βόλεσθε<br/>
αὐτόν τε ζώειν καὶ ἔχειν πατρώϊα πάντα,<br/>
μή οἱ χρήματ' ἔπειτα ἅλις θυμηδέ' ἔδωμεν<br/>
ἐνθάδ' ἀγειρόμενοι, ἀλλ' ἐκ μεγάροιο ἕκαστος<br/>
μνάσθω ἐέδνοισιν διζήμενος: ἡ δέ κ' ἔπειτα<br/>
γήμαιθ' ὅς κε πλεῖστα πόροι καὶ μόρσιμος ἔλθοι."<br/>
ὣς ἔφαθ', οἱ δ' ἄρα πάντες ἀκὴν ἐγένοντο σιωπῇ.<br/>
τοῖσιν δ' Ἀμφίνομος ἀγορήσατο καὶ μετέειπε,<br/>
Νίσου φαίδιμος υἱός, Ἀρητιάδαο ἄνακτος,<br/>
ὅς ῥ' ἐκ Δουλιχίου πολυπύρου, ποιήεντος,<br/>
ἡγεῖτο μνηστῆρσι, μάλιστα δὲ Πηνελοπείῃ<br/>
ἥνδανε μύθοισι: φρεσὶ γὰρ κέχρητ' ἀγαθῇσιν:<br/>
ὅ σφιν ἐϋφρονέων ἀγορήσατο καὶ μετέειπεν:</ruby>

<ruby><rtc lang="grc" translate="no">"ὦ φίλοι, οὐκ ἂν ἐγώ γε κατακτείνειν ἐθέλοιμι<br/>
Τηλέμαχον: δεινὸν δὲ γένος βασιλήϊόν ἐστιν<br/>
κτείνειν: ἀλλὰ πρῶτα θεῶν εἰρώμεθα βουλάς.<br/>
εἰ μέν κ' αἰνήσωσι Διὸς μεγάλοιο θέμιστες,<br/>
αὐτός τε κτενέω τούς τ' ἄλλους πάντας ἀνώξω:<br/>
εἰ δέ κ' ἀποτρωπῶσι θεοί, παύσασθαι ἄνωγα."</ruby>

<ruby><rtc lang="grc" translate="no">ὣς ἔφατ' Ἀμφίνομος, τοῖσιν δ' ἐπιήνδανε μῦθος.<br/>
αὐτίκ' ἔπειτ' ἀνστάντες ἔβαν δόμον εἰς Ὀδυσῆος,<br/>
ἐλθόντες δὲ καθῖζον ἐπὶ ξεστοῖσι θρόνοισιν.</ruby>

<ruby><rtc lang="grc" translate="no">ἡ δ' αὖτ' ἄλλ' ἐνόησε περίφρων Πηνελόπεια,<br/>
μνηστήρεσσι φανῆναι ὑπέρβιον ὕβριν ἔχουσι.<br/>
πεύθετο γὰρ οὗ παιδὸς ἐνὶ μεγάροισιν ὄλεθρον:<br/>
κῆρυξ γὰρ οἱ ἔειπε Μέδων, ὃς ἐπεύθετο βουλάς.<br/>
βῆ δ' ἰέναι μέγαρόνδε σὺν ἀμφιπόλοισι γυναιξίν.<br/>
ἀλλ' ὅτε δὴ μνηστῆρας ἀφίκετο δῖα γυναικῶν,<br/>
στῆ ῥα παρὰ σταθμὸν τέγεος πύκα ποιητοῖο,<br/>
ἄντα παρειάων σχομένη λιπαρὰ κρήδεμνα,<br/>
Ἀντίνοον δ' ἐνένιπεν ἔπος τ' ἔφατ' ἔκ τ' ὀνόμαζεν:</ruby>

<ruby><rtc lang="grc" translate="no">"Ἀντίνο', ὕβριν ἔχων, κακομήχανε, καὶ δέ σέ φασιν<br/>
ἐν δήμῳ Ἰθάκης μεθ' ὁμήλικας ἔμμεν ἄριστον<br/>
βουλῇ καὶ μύθοισι: σὺ δ' οὐκ ἄρα τοῖος ἔησθα.<br/>
μάργε, τίη δὲ σὺ Τηλεμάχῳ θάνατόν τε μόρον τε<br/>
ῥάπτεις, οὐδ' ἱκέτας ἐμπάζεαι, οἷσιν ἄρα Ζεὺς<br/>
μάρτυρος; οὐδ' ὁσίη κακὰ ῥάπτειν ἀλλήλοισιν.<br/>
ἦ οὐκ οἶσθ' ὅτε δεῦρο πατὴρ τεὸς ἵκετο φεύγων,<br/>
δῆμον ὑποδείσας; δὴ γὰρ κεχολώατο λίην,<br/>
οὕνεκα ληϊστῆρσιν ἐπισπόμενος Ταφίοισιν<br/>
ἤκαχε Θεσπρωτούς: οἱ δ' ἡμῖν ἄρθμιοι ἦσαν:<br/>
τόν ῥ' ἔθελον φθῖσαι καὶ ἀπορραῖσαι φίλον ἦτορ<br/>
ἠδὲ κατὰ ζωὴν φαγέειν μενοεικέα πολλήν:<br/>
ἀλλ' Ὀδυσεὺς κατέρυκε καὶ ἔσχεθεν ἱεμένους περ.<br/>
τοῦ νῦν οἶκον ἄτιμον ἔδεις, μνάᾳ δὲ γυναῖκα<br/>
παῖδά τ' ἀποκτείνεις, ἐμὲ δὲ μεγάλως ἀκαχίζεις:<br/>
ἀλλά σε παύσασθαι κέλομαι καὶ ἀνωγέμεν ἄλλους."<br/>
τὴν δ' αὖτ' Εὐρύμαχος, Πολύβου πάϊς, ἀντίον ηὔδα:<br/>
"κούρη Ἰκαρίοιο, περίφρον Πηνελόπεια,<br/>
θάρσει: μή τοι ταῦτα μετὰ φρεσὶ σῇσι μελόντων.<br/>
οὐκ ἔσθ' οὗτος ἀνὴρ οὐδ' ἔσσεται οὐδὲ γένηται,<br/>
ὅς κεν Τηλεμάχῳ σῷ υἱέϊ χεῖρας ἐποίσει<br/>
ζώοντός γ' ἐμέθεν καὶ ἐπὶ χθονὶ δερκομένοιο.<br/>
ὧδε γὰρ ἐξερέω, καὶ μὴν τετελεσμένον ἔσται:<br/>
αἶψά οἱ αἷμα κελαινὸν ἐρωήσει περὶ δουρὶ<br/>
ἡμετέρῳ, ἐπεὶ ἦ καὶ ἐμὲ πτολίπορθος Ὀδυσσεὺς<br/>
πολλάκι γούνασιν οἷσιν ἐφεσσάμενος κρέας ὀπτὸν<br/>
ἐν χείρεσσιν ἔθηκεν, ἐπέσχε τε οἶνον ἐρυθρόν.<br/>
τῷ μοι Τηλέμαχος πάντων πολὺ φίλτατός ἐστιν<br/>
ἀνδρῶν, οὐδέ τί μιν θάνατον τρομέεσθαι ἄνωγα<br/>
ἔκ γε μνηστήρων: θεόθεν δ' οὐκ ἔστ' ἀλέασθαι."</ruby>

<ruby><rtc lang="grc" translate="no">ὣς φάτο θαρσύνων, τῷ δ' ἤρτυεν αὐτὸς ὄλεθρον.<br/>
ἡ μὲν ἄρ' εἰσαναβᾶσ' ὑπερώϊα σιγαλόεντα<br/>
κλαῖεν ἔπειτ' Ὀδυσῆα, φίλον πόσιν, ὄφρα οἱ ὕπνον<br/>
ἡδὺν ἐπὶ βλεφάροισι βάλε γλαυκῶπις Ἀθήνη.</ruby>

<ruby><rtc lang="grc" translate="no">ἑσπέριος δ' Ὀδυσῆϊ καὶ υἱέϊ δῖος ὑφορβὸς<br/>
ἤλυθεν: οἱ δ' ἄρα δόρπον ἐπισταδὸν ὡπλίζοντο,<br/>
σῦν ἱερεύσαντες ἐνιαύσιον. αὐτὰρ Ἀθήνη,<br/>
ἄγχι παρισταμένη, Λαερτιάδην Ὀδυσῆα<br/>
ῥάβδῳ πεπληγυῖα πάλιν ποίησε γέροντα,<br/>
λυγρὰ δὲ εἵματα ἕσσε περὶ χροί̈, μή ἑ συβώτης<br/>
γνοίη ἐσάντα ἰδὼν καὶ ἐχέφρονι Πηνελοπείῃ<br/>
ἔλθοι ἀπαγγέλλων μηδὲ φρεσὶν εἰρύσσαιτο.<br/>
τὸν καὶ Τηλέμαχος πρότερος πρὸς μῦθον ἔειπεν:<br/>
"ἦλθες, δῖ' Εὔμαιε. τί δὴ κλέος ἔστ' ἀνὰ ἄστυ;<br/>
ἦ ῥ' ἤδη μνηστῆρες ἀγήνορες ἔνδον ἔασιν<br/>
ἐκ λόχου, ἦ ἔτι μ' αὖτ' εἰρύαται οἴκαδ' ἰόντα;"</ruby>

<ruby><rtc lang="grc" translate="no">τὸν δ' ἀπαμειβόμενος προσέφης, Εὔμαιε συβῶτα:<br/>
"οὐκ ἔμελέν μοι ταῦτα μεταλλῆσαι καὶ ἐρέσθαι<br/>
ἄστυ καταβλώσκοντα: τάχιστά με θυμὸς ἀνώγει<br/>
ἀγγελίην εἰπόντα πάλιν δεῦρ' ἀπονέεσθαι.<br/>
ὡμήρησε δέ μοι παρ' ἑταίρων ἄγγελος ὠκύς,<br/>
κῆρυξ, ὃς δὴ πρῶτος ἔπος σῇ μητρὶ ἔειπεν.<br/>
ἄλλο δέ τοι τό γε οἶδα: τὸ γὰρ ἴδον ὀφθαλμοῖσιν.<br/>
ἤδη ὑπὲρ πόλιος, ὅθι θ' Ἕρμαιος λόφος ἐστίν,<br/>
ἦα κιών, ὅτε νῆα θοὴν ἰδόμην κατιοῦσαν<br/>
ἐς λιμέν' ἡμέτερον: πολλοὶ δ' ἔσαν ἄνδρες ἐν αὐτῇ,<br/>
βεβρίθει δὲ σάκεσσι καὶ ἔγχεσιν ἀμφιγύοισι:<br/>
καὶ σφέας ὠί̈σθην τοὺς ἔμμεναι, οὐδέ τι οἶδα."</ruby>

<ruby><rtc lang="grc" translate="no">ὣς φάτο, μείδησεν δ' ἱερὴ ἲς Τηλεμάχοιο<br/>
ἐς πατέρ' ὀφθαλμοῖσιν ἰδών, ἀλέεινε δ' ὑφορβόν.</ruby>

<ruby><rtc lang="grc" translate="no">οἱ δ' ἐπεὶ οὖν παύσαντο πόνου τετύκοντό τε δαῖτα,<br/>
δαίνυντ', οὐδέ τι θυμὸς ἐδεύετο δαιτὸς ἐί̈σης.<br/>
αὐτὰρ ἐπεὶ πόσιος καὶ ἐδητύος ἐξ ἔρον ἕντο,<br/>
κοίτου τε μνήσαντο καὶ ὕπνου δῶρον ἕλοντο.</ruby>
