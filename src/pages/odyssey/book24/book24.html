<h2>Book 24</h2>

<ruby><rtc lang="grc" translate="no">Ἑρμῆς δὲ ψυχὰς Κυλλήνιος ἐξεκαλεῖτο<br/>
ἀνδρῶν μνηστήρων: ἔχε δὲ ῥάβδον μετὰ χερσὶν<br/>
καλὴν χρυσείην, τῇ τ' ἀνδρῶν ὄμματα θέλγει<br/>
ὧν ἐθέλει, τοὺς δ' αὖτε καὶ ὑπνώοντας ἐγείρει:<br/>
τῇ ῥ' ἄγε κινήσας, ταὶ δὲ τρίζουσαι ἕποντο.<br/>
ὡς δ' ὅτε νυκτερίδες μυχῷ ἄντρου θεσπεσίοιο<br/>
τρίζουσαι ποτέονται, ἐπεί κέ τις ἀποπέσῃσιν<br/>
ὁρμαθοῦ ἐκ πέτρης, ἀνά τ' ἀλλήλῃσιν ἔχονται,<br/>
ὣς αἱ τετριγυῖαι ἅμ' ἤϊσαν: ἦρχε δ' ἄρα σφιν<br/>
Ἑρμείας ἀκάκητα κατ' εὐρώεντα κέλευθα.<br/>
πὰρ δ' ἴσαν Ὠκεανοῦ τε ῥοὰς καὶ Λευκάδα πέτρην,<br/>
ἠδὲ παρ' Ἠελίοιο πύλας καὶ δῆμον ὀνείρων<br/>
ἤϊσαν: αἶψα δ' ἵκοντο κατ' ἀσφοδελὸν λειμῶνα,<br/>
ἔνθα τε ναίουσι ψυχαί, εἴδωλα καμόντων.<br/>
εὗρον δὲ ψυχὴν Πηληϊάδεω Ἀχιλῆος<br/>
καὶ Πατροκλῆος καὶ ἀμύμονος Ἀντιλόχοιο<br/>
Αἴαντός θ', ὃς ἄριστος ἔην εἶδός τε δέμας τε<br/>
τῶν ἄλλων Δαναῶν μετ' ἀμύμονα Πηλεί̈δαο</ruby>

<ruby><rtc lang="grc" translate="no">ὣς οἱ μὲν περὶ κεῖνον ὁμίλεον: ἀγχίμολον δὲ<br/>
ἤλυθ' ἔπι ψυχὴ Ἀγαμέμνονος Ἀτρεί̈δαο<br/>
ἀχνυμένη: περὶ δ' ἄλλαι ἀγηγέραθ', ὅσσαι ἅμ' αὐτῷ<br/>
οἴκῳ ἐν Αἰγίσθοιο θάνον καὶ πότμον ἐπέσπον.<br/>
τὸν προτέρη ψυχὴ προσεφώνεε Πηλεί̈ωνος:</ruby>

<ruby><rtc lang="grc" translate="no">"Ἀτρεί̈δη, περὶ μέν σ' ἔφαμεν Διὶ τερπικεραύνῳ<br/>
ἀνδρῶν ἡρώων φίλον ἔμμεναι ἤματα πάντα,<br/>
οὕνεκα πολλοῖσίν τε καὶ ἰφθίμοισιν ἄνασσες<br/>
δήμῳ ἔνι Τρώων, ὅθι πάσχομεν ἄλγε' Ἀχαιοί.<br/>
ἦ τ' ἄρα καὶ σοὶ πρῶϊ παραστήσεσθαι ἔμελλεν<br/>
μοῖρ' ὀλοή, τὴν οὔ τις ἀλεύεται ὅς κε γένηται.<br/>
ὡς ὄφελες τιμῆς ἀπονήμενος, ἧς περ ἄνασσες,<br/>
δήμῳ ἔνι Τρώων θάνατον καὶ πότμον ἐπισπεῖν:<br/>
τῷ κέν τοι τύμβον μὲν ἐποίησαν Παναχαιοί,<br/>
ἠδέ κε καὶ σῷ παιδὶ μέγα κλέος ἤρα' ὀπίσσω:<br/>
νῦν δ' ἄρα σ' οἰκτίστῳ θανάτῳ εἵμαρτο ἁλῶναι."<br/>
τὸν δ' αὖτε ψυχὴ προσεφώνεεν Ἀτρείδαο:<br/>
"ὄλβιε Πηλέος υἱέ, θεοῖς ἐπιείκελ' Ἀχιλλεῦ,<br/>
ὃς θάνες ἐν Τροίῃ ἑκὰς Ἄργεος: ἀμφὶ δέ σ' ἄλλοι<br/>
κτείνοντο Τρώων καὶ Ἀχαιῶν υἷες ἄριστοι,<br/>
μαρνάμενοι περὶ σεῖο: σὺ δ' ἐν στροφάλιγγι κονίης<br/>
κεῖσο μέγας μεγαλωστί, λελασμένος ἱπποσυνάων.<br/>
ἡμεῖς δὲ πρόπαν ἦμαρ ἐμαρνάμεθ': οὐδέ κε πάμπαν<br/>
παυσάμεθα πτολέμου, εἰ μὴ Ζεὺς λαίλαπι παῦσεν.<br/>
αὐτὰρ ἐπεί σ' ἐπὶ νῆας ἐνείκαμεν ἐκ πολέμοιο,<br/>
κάτθεμεν ἐν λεχέεσσι, καθήραντες χρόα καλὸν<br/>
ὕδατί τε λιαρῷ καὶ ἀλείφατι: πολλὰ δέ σ' ἀμφὶ<br/>
δάκρυα θερμὰ χέον Δαναοὶ κείροντό τε χαίτας.<br/>
μήτηρ δ' ἐξ ἁλὸς ἦλθε σὺν ἀθανάτῃς ἁλίῃσιν<br/>
ἀγγελίης ἀί̈ουσα: βοὴ δ' ἐπὶ πόντον ὀρώρει<br/>
θεσπεσίη, ὑπὸ δὲ τρόμος ἔλλαβε πάντας Ἀχαιούς:<br/>
καί νύ κ' ἀναί̈ξαντες ἔβαν κοίλας ἐπὶ νῆας,<br/>
εἰ μὴ ἀνὴρ κατέρυκε παλαιά τε πολλά τε εἰδώς,<br/>
Νέστωρ, οὗ καὶ πρόσθεν ἀρίστη φαίνετο βουλή:<br/>
ὅ σφιν ἐϋφρονέων ἀγορήσατο καὶ μετέειπεν:</ruby>

<ruby><rtc lang="grc" translate="no">"ἴσχεσθ', Ἀργεῖοι, μὴ φεύγετε, κοῦροι Ἀχαιῶν:<br/>
μήτηρ ἐξ ἁλὸς ἥδε σὺν ἀθανάτῃς ἁλίῃσιν<br/>
ἔρχεται, οὗ παιδὸς τεθνηότος ἀντιόωσα."</ruby>

<ruby><rtc lang="grc" translate="no">"ὣς ἔφαθ', οἱ δ' ἔσχοντο φόβου μεγάθυμοι Ἀχαιοί:<br/>
ἀμφὶ δέ σ' ἔστησαν κοῦραι ἁλίοιο γέροντος<br/>
οἴκτρ' ὀλοφυρόμεναι, περὶ δ' ἄμβροτα εἵματα ἕσσαν.<br/>
Μοῦσαι δ' ἐννέα πᾶσαι ἀμειβόμεναι ὀπὶ καλῇ<br/>
θρήνεον: ἔνθα κεν οὔ τιν' ἀδάκρυτόν γ' ἐνόησας<br/>
Ἀργείων: τοῖον γὰρ ὑπώρορε Μοῦσα λίγεια.<br/>
ἑπτὰ δὲ καὶ δέκα μέν σε ὁμῶς νύκτας τε καὶ ἦμαρ<br/>
κλαίομεν ἀθάνατοί τε θεοὶ θνητοί τ' ἄνθρωποι:<br/>
ὀκτωκαιδεκάτῃ δ' ἔδομεν πυρί, πολλὰ δέ σ' ἀμφὶ<br/>
μῆλα κατεκτάνομεν μάλα πίονα καὶ ἕλικας βοῦς.<br/>
καίεο δ' ἔν τ' ἐσθῆτι θεῶν καὶ ἀλείφατι πολλῷ<br/>
καὶ μέλιτι γλυκερῷ: πολλοὶ δ' ἥρωες Ἀχαιοὶ<br/>
τεύχεσιν ἐρρώσαντο πυρὴν πέρι καιομένοιο,<br/>
πεζοί θ' ἱππῆές τε: πολὺς δ' ὀρυμαγδὸς ὀρώρει<br/>
αὐτὰρ ἐπεὶ δή σε φλὸξ ἤνυσεν Ἡφαίστοιο,<br/>
ἠῶθεν δή τοι λέγομεν λεύκ' ὀστέ', Ἀχιλλεῦ,<br/>
οἴνῳ ἐν ἀκρήτῳ καὶ ἀλείφατι: δῶκε δὲ μήτηρ<br/>
χρύσεον ἀμφιφορῆα: Διωνύσοιο δὲ δῶρον<br/>
φάσκ' ἔμεναι, ἔργον δὲ περικλυτοῦ Ἡφαίστοιο.<br/>
ἐν τῷ τοι κεῖται λεύκ' ὀστέα, φαίδιμ' Ἀχιλλεῦ,<br/>
μίγδα δὲ Πατρόκλοιο Μενοιτιάδαο θανόντος,<br/>
χωρὶς δ' Ἀντιλόχοιο, τὸν ἔξοχα τῖες ἁπάντων<br/>
τῶν ἄλλων ἑτάρων, μετὰ Πάτροκλόν γε θανόντα.<br/>
ἀμφ' αὐτοῖσι δ' ἔπειτα μέγαν καὶ ἀμύμονα τύμβον<br/>
χεύαμεν Ἀργείων ἱερὸς στρατὸς αἰχμητάων<br/>
ἀκτῇ ἔπι προὐχούσῃ, ἐπὶ πλατεῖ Ἑλλησπόντῳ,<br/>
ὥς κεν τηλεφανὴς ἐκ ποντόφιν ἀνδράσιν εἴη<br/>
τοῖς οἳ νῦν γεγάασι καὶ οἳ μετόπισθεν ἔσονται.<br/>
μήτηρ δ' αἰτήσασα θεοὺς περικαλλέ' ἄεθλα<br/>
θῆκε μέσῳ ἐν ἀγῶνι ἀριστήεσσιν Ἀχαιῶν.<br/>
ἤδη μὲν πολέων τάφῳ ἀνδρῶν ἀντεβόλησας<br/>
ἡρώων, ὅτε κέν ποτ' ἀποφθιμένου βασιλῆος<br/>
ζώννυνταί τε νέοι καὶ ἐπεντύνονται ἄεθλα:<br/>
ἀλλά κε κεῖνα μάλιστα ἰδὼν θηήσαο θυμῷ,<br/>
οἷ' ἐπὶ σοὶ κατέθηκε θεὰ περικαλλέ' ἄεθλα,<br/>
ἀργυρόπεζα Θέτις: μάλα γὰρ φίλος ἦσθα θεοῖσιν.<br/>
ὣς σὺ μὲν οὐδὲ θανὼν ὄνομ' ὤλεσας, ἀλλά τοι αἰεὶ<br/>
πάντας ἐπ' ἀνθρώπους κλέος ἔσσεται ἐσθλόν, Ἀχιλλεῦ,<br/>
αὐτὰρ ἐμοὶ τί τόδ' ἦδος, ἐπεὶ πόλεμον τολύπευσα;<br/>
ἐν νόστῳ γάρ μοι Ζεὺς μήσατο λυγρὸν ὄλεθρον<br/>
Αἰγίσθου ὑπὸ χερσὶ καὶ οὐλομένης ἀλόχοιο."</ruby>

<ruby><rtc lang="grc" translate="no">ὣς οἱ μὲν τοιαῦτα πρὸς ἀλλήλους ἀγόρευον,<br/>
ἀγχίμολον δέ σφ' ἦλθε διάκτορος ἀργεϊφόντης,<br/>
ψυχὰς μνηστήρων κατάγων Ὀδυσῆϊ δαμέντων,<br/>
τὼ δ' ἄρα θαμβήσαντ' ἰθὺς κίον, ὡς ἐσιδέσθην.<br/>
ἔγνω δὲ ψυχὴ Ἀγαμέμνονος Ἀτρεί̈δαο<br/>
παῖδα φίλον Μελανῆος, ἀγακλυτὸν Ἀμφιμέδοντα:<br/>
ξεῖνος γάρ οἱ ἔην Ἰθάκῃ ἔνι οἰκία ναίων.<br/>
τὸν προτέρη ψυχὴ προσεφώνεεν Ἀτρεί̈δαο:</ruby>

<ruby><rtc lang="grc" translate="no">"Ἀμφίμεδον, τί παθόντες ἐρεμνὴν γαῖαν ἔδυτε<br/>
πάντες κεκριμένοι καὶ ὁμήλικες; οὐδέ κεν ἄλλως<br/>
κρινάμενος λέξαιτο κατὰ πτόλιν ἄνδρας ἀρίστους.<br/>
ἦ ὔμμ' ἐν νήεσσι Ποσειδάων ἐδάμασσεν,<br/>
ὄρσας ἀργαλέους ἀνέμους καὶ κύματα μακρά;<br/>
ἦ που ἀνάρσιοι ἄνδρες ἐδηλήσαντ' ἐπὶ χέρσου<br/>
βοῦς περιταμνομένους ἠδ' οἰῶν πώεα καλά,<br/>
ἠὲ περὶ πτόλιος μαχεούμενοι ἠδὲ γυναικῶν;<br/>
εἰπέ μοι εἰρομένῳ: ξεῖνος δέ τοι εὔχομαι εἶναι.<br/>
ἦ οὐ μέμνῃ ὅτε κεῖσε κατήλυθον ὑμέτερον δῶ,<br/>
ὀτρυνέων Ὀδυσῆα σὺν ἀντιθέῳ Μενελάῳ<br/>
Ἴλιον εἰς ἅμ' ἕπεσθαι ἐϋσσέλμων ἐπὶ νηῶν;<br/>
μηνὶ δ' ἄρ' οὔλῳ πάντα περήσαμεν εὐρέα πόντον,<br/>
σπουδῇ παρπεπιθόντες Ὀδυσσῆα πτολίπορθον."<br/>
τὸν δ' αὖτε ψυχὴ προσεφώνεεν Ἀμφιμέδοντος:<br/>
"Ἀτρεί̈δη κύδιστε, ἄναξ ἀνδρῶν Ἀγάμεμνον,<br/>
μέμνημαι τάδε πάντα, διοτρεφές, ὡς ἀγορεύεις:<br/>
σοὶ δ' ἐγὼ εὖ μάλα πάντα καὶ ἀτρεκέως καταλέξω,<br/>
ἡμετέρου θανάτοιο κακὸν τέλος, οἷον ἐτύχθη.<br/>
μνώμεθ' Ὀδυσσῆος δὴν οἰχομένοιο δάμαρτα:<br/>
ἡ δ' οὔτ' ἠρνεῖτο στυγερὸν γάμον οὔτ' ἐτελεύτα,<br/>
ἡμῖν φραζομένη θάνατον καὶ κῆρα μέλαιναν,<br/>
ἀλλὰ δόλον τόνδ' ἄλλον ἐνὶ φρεσὶ μερμήριξε:<br/>
στησαμένη μέγαν ἱστὸν ἐνὶ μεγάροισιν ὕφαινε,<br/>
λεπτὸν καὶ περίμετρον: ἄφαρ δ' ἡμῖν μετέειπε:</ruby>

<ruby><rtc lang="grc" translate="no">"'κοῦροι ἐμοὶ μνηστῆρες, ἐπεὶ θάνε δῖος Ὀδυσσεύς,<br/>
μίμνετ' ἐπειγόμενοι τὸν ἐμὸν γάμον, εἰς ὅ κε φᾶρος<br/>
ἐκτελέσω, μή μοι μεταμώνια νήματ' ὄληται,<br/>
Λαέρτῃ ἥρωϊ ταφήϊον, εἰς ὅτε κέν μιν<br/>
μοῖρ' ὀλοὴ καθέλῃσι τανηλεγέος θανάτοιο,<br/>
μή τίς μοι κατὰ δῆμον Ἀχαιϊάδων νεμεσήσῃ,<br/>
αἴ κεν ἄτερ σπείρου κεῖται πολλὰ κτεατίσσας.'<br/>
"ὣς ἔφαθ', ἡμῖν δ' αὖτ' ἐπεπείθετο θυμὸς ἀγήνωρ.<br/>
ἔνθα καὶ ἠματίη μὲν ὑφαίνεσκεν μέγαν ἱστόν,<br/>
νύκτας δ' ἀλλύεσκεν, ἐπεὶ δαί̈δας παραθεῖτο.<br/>
ὣς τρίετες μὲν ἔληθε δόλῳ καὶ ἔπειθεν Ἀχαιούς:<br/>
ἀλλ' ὅτε τέτρατον ἦλθεν ἔτος καὶ ἐπήλυθον ὧραι,<br/>
μηνῶν φθινόντων, περὶ δ' ἤματα πόλλ' ἐτελέσθη,<br/>
καὶ τότε δή τις ἔειπε γυναικῶν, ἣ σάφα ᾔδη,<br/>
καὶ τήν γ' ἀλλύουσαν ἐφεύρομεν ἀγλαὸν ἱστόν.<br/>
ὣς τὸ μὲν ἐξετέλεσσε καὶ οὐκ ἐθέλουσ', ὑπ' ἀνάγκης.</ruby>

<ruby><rtc lang="grc" translate="no">"εὖθ' ἡ φᾶρος ἔδειξεν, ὑφήνασα μέγαν ἱστόν,<br/>
πλύνασ', ἠελίῳ ἐναλίγκιον ἠὲ σελήνῃ,<br/>
καὶ τότε δή ῥ' Ὀδυσῆα κακός ποθεν ἤγαγε δαίμων<br/>
ἀγροῦ ἐπ' ἐσχατιήν, ὅθι δώματα ναῖε συβώτης.<br/>
ἔνθ' ἦλθεν φίλος υἱὸς Ὀδυσσῆος θείοιο,<br/>
ἐκ Πύλου ἠμαθόεντος ἰὼν σὺν νηὶ̈ μελαίνῃ:<br/>
τὼ δὲ μνηστῆρσιν θάνατον κακὸν ἀρτύναντε<br/>
ἵκοντο προτὶ ἄστυ περικλυτόν, ἦ τοι Ὀδυσσεὺς<br/>
ὕστερος, αὐτὰρ Τηλέμαχος πρόσθ' ἡγεμόνευε.<br/>
τὸν δὲ συβώτης ἦγε κακὰ χροὶ̈ εἵματ' ἔχοντα,<br/>
πτωχῷ λευγαλέῳ ἐναλίγκιον ἠδὲ γέροντι<br/>
σκηπτόμενον: τὰ δὲ λυγρὰ περὶ χροὶ̈ εἵματα ἕστο:<br/>
οὐδέ τις ἡμείων δύνατο γνῶναι τὸν ἐόντα<br/>
ἐξαπίνης προφανέντ', οὐδ' οἳ προγενέστεροι ἦσαν,<br/>
ἀλλ' ἔπεσίν τε κακοῖσιν ἐνίσσομεν ἠδὲ βολῇσιν.<br/>
αὐτὰρ ὁ τῆος ἐτόλμα ἐνὶ μεγάροισιν ἑοῖσι<br/>
βαλλόμενος καὶ ἐνισσόμενος τετληότι θυμῷ:<br/>
ἀλλ' ὅτε δή μιν ἔγειρε Διὸς νοός αἰγιόχοιο,<br/>
σὺν μὲν Τηλεμάχῳ περικαλλέα τεύχε' ἀείρας<br/>
ἐς θάλαμον κατέθηκε καὶ ἐκλήϊσεν ὀχῆας,<br/>
αὐτὰρ ὁ ἣν ἄλοχον πολυκερδείῃσιν ἄνωγε<br/>
τόξον μνηστήρεσσι θέμεν πολιόν τε σίδηρον,<br/>
ἡμῖν αἰνομόροισιν ἀέθλια καὶ φόνου ἀρχήν.<br/>
οὐδέ τις ἡμείων δύνατο κρατεροῖο βιοῖο<br/>
νευρὴν ἐντανύσαι, πολλὸν δ' ἐπιδευέες ἦμεν.<br/>
ἀλλ' ὅτε χεῖρας ἵκανεν Ὀδυσσῆος μέγα τόξον,<br/>
ἔνθ' ἡμεῖς μὲν πάντες ὁμοκλέομεν ἐπέεσσι<br/>
τόξον μὴ δόμεναι, μηδ' εἰ μάλα πολλ' ἀγορεύοι:<br/>
Τηλέμαχος δέ μιν οἶος ἐποτρύνων ἐκέλευσεν.<br/>
αὐτὰρ ὁ δέξατο χειρὶ πολύτλας δῖος Ὀδυσσεύς,<br/>
ῥηϊδίως δ' ἐτάνυσσε βιόν, διὰ δ' ἧκε σιδήρου,<br/>
στῆ δ' ἄρ' ἐπ' οὐδὸν ἰών, ταχέας δ' ἐκχεύατ' ὀϊστοὺς<br/>
δεινὸν παπταίνων, βάλε δ' Ἀντίνοον βασιλῆα.<br/>
αὐτὰρ ἔπειτ' ἄλλοις ἐφίει βέλεα στονόεντα,<br/>
ἄντα τιτυσκόμενος: τοὶ δ' ἀγχιστῖνοι ἔπιπτον.<br/>
γνωτὸν δ' ἦν ὅ ῥά τίς σφι θεῶν ἐπιτάρροθος ἦεν:<br/>
αὐτίκα γὰρ κατὰ δώματ' ἐπισπόμενοι μένεϊ σφῷ<br/>
κτεῖνον ἐπιστροφάδην, τῶν δὲ στόνος ὤρνυτ' ἀεικὴς<br/>
κράτων τυπτομένων, δάπεδον δ' ἅπαν αἵματι θῦεν.<br/>
ὣς ἡμεῖς, Ἀγάμεμνον, ἀπωλόμεθ', ὧν ἔτι καὶ νῦν<br/>
σώματ' ἀκηδέα κεῖται ἐνὶ μεγάροις Ὀδυσῆος:<br/>
οὐ γάρ πω ἴσασι φίλοι κατὰ δώμαθ' ἑκάστου,<br/>
οἵ κ' ἀπονίψαντες μέλανα βρότον ἐξ ὠτειλέων<br/>
κατθέμενοι γοάοιεν: ὃ γὰρ γέρας ἐστὶ θανόντων."<br/>
τὸν δ' αὖτε ψυχὴ προσεφώνεεν Ἀτρεί̈δαο:<br/>
"ὄλβιε Λαέρταο πάϊ, πολυμήχαν' Ὀδυσσεῦ,<br/>
ἦ ἄρα σὺν μεγάλῃ ἀρετῇ ἐκτήσω ἄκοιτιν.<br/>
ὡς ἀγαθαὶ φρένες ἦσαν ἀμύμονι Πηνελοπείῃ,<br/>
κούρῃ Ἰκαρίου: ὡς εὖ μέμνητ' Ὀδυσῆος,<br/>
ἀνδρὸς κουριδίου: τῷ οἱ κλέος οὔ ποτ' ὀλεῖται<br/>
ἧς ἀρετῆς, τεύξουσι δ' ἐπιχθονίοισιν ἀοιδὴν<br/>
ἀθάνατοι χαρίεσσαν ἐχέφρονι Πηνελοπείῃ,<br/>
οὐχ ὡς Τυνδαρέου κούρη κακὰ μήσατο ἔργα,<br/>
κουρίδιον κτείνασα πόσιν, στυγερὴ δέ τ' ἀοιδὴ<br/>
ἔσσετ' ἐπ' ἀνθρώπους, χαλεπὴν δέ τε φῆμιν ὀπάσσει<br/>
θηλυτέρῃσι γυναιξί, καὶ ἥ κ' εὐεργὸς ἔῃσιν."</ruby>

<ruby><rtc lang="grc" translate="no">ὣς οἱ μὲν τοιαῦτα πρὸς ἀλλήλους ἀγόρευον,<br/>
ἑσταότ' εἰν Ἀί̈δαο δόμοις, ὑπὸ κεύθεσι γαίης:</ruby>

<ruby><rtc lang="grc" translate="no">οἱ δ' ἐπεὶ ἐκ πόλιος κατέβαν, τάχα δ' ἀγρὸν ἵκοντο<br/>
καλὸν Λαέρταο τετυγμένον, ὅν ῥά ποτ' αὐτὸς<br/>
Λαέρτης κτεάτισσεν, ἐπεὶ μάλα πόλλ' ἐμόγησεν.<br/>
ἔνθα οἱ οἶκος ἔην, περὶ δὲ κλίσιον θέε πάντη,<br/>
ἐν τῷ σιτέσκοντο καὶ ἵζανον ἠδὲ ἴαυον<br/>
δμῶες ἀναγκαῖοι, τοί οἱ φίλα ἐργάζοντο.<br/>
ἐν δὲ γυνὴ Σικελὴ γρηὺ̈ς πέλεν, ἥ ῥα γέροντα<br/>
ἐνδυκέως κομέεσκεν ἐπ' ἀγροῦ, νόσφι πόληος.<br/>
ἔνθ' Ὀδυσεὺς δμώεσσι καὶ υἱέϊ μῦθον ἔειπεν:</ruby>

<ruby><rtc lang="grc" translate="no">"ὑμεῖς μὲν νῦν ἔλθετ' ἐϋκτίμενον δόμον εἴσω,<br/>
δεῖπνον δ' αἶψα συῶν ἱερεύσατε ὅς τις ἄριστος:<br/>
αὐτὰρ ἐγὼ πατρὸς πειρήσομαι ἡμετέροιο,<br/>
αἴ κέ μ' ἐπιγνώῃ καὶ φράσσεται ὀφθαλμοῖσιν,<br/>
ἦέ κεν ἀγνοιῇσι, πολὺν χρόνον ἀμφὶς ἐόντα."</ruby>

<ruby><rtc lang="grc" translate="no">ὣς εἰπὼν δμώεσσιν ἀρήϊα τεύχε' ἔδωκεν.<br/>
οἱ μὲν ἔπειτα δόμονδε θοῶς κίον, αὐτὰρ Ὀδυσσεὺς<br/>
ἆσσον ἴεν πολυκάρπου ἀλωῆς πειρητίζων.<br/>
οὐδ' εὗρεν Δολίον, μέγαν ὄρχατον ἐσκαταβαίνων,<br/>
οὐδέ τινα δμώων οὐδ' υἱῶν: ἀλλ' ἄρα τοί γε<br/>
αἱμασιὰς λέξοντες ἀλωῆς ἔμμεναι ἕρκος<br/>
ᾤχοντ', αὐτὰρ ὁ τοῖσι γέρων ὁδὸν ἡγεμόνευε.<br/>
τὸν δ' οἶον πατέρ' εὗρεν ἐϋκτιμένῃ ἐν ἀλωῇ,<br/>
λιστρεύοντα φυτόν: ῥυπόωντα δὲ ἕστο χιτῶνα<br/>
ῥαπτὸν ἀεικέλιον, περὶ δὲ κνήμῃσι βοείας<br/>
κνημῖδας ῥαπτὰς δέδετο, γραπτῦς ἀλεείνων,<br/>
χειρῖδάς τ' ἐπὶ χερσὶ βάτων ἕνεκ': αὐτὰρ ὕπερθεν<br/>
αἰγείην κυνέην κεφαλῇ ἔχε, πένθος ἀέξων.<br/>
τὸν δ' ὡς οὖν ἐνόησε πολύτλας δῖος Ὀδυσσεὺς<br/>
γήραϊ τειρόμενον, μέγα δὲ φρεσὶ πένθος ἔχοντα,<br/>
στὰς ἄρ' ὑπὸ βλωθρὴν ὄγχνην κατὰ δάκρυον εἶβε.<br/>
μερμήριξε δ' ἔπειτα κατὰ φρένα καὶ κατὰ θυμὸν<br/>
κύσσαι καὶ περιφῦναι ἑὸν πατέρ', ἠδὲ ἕκαστα<br/>
εἰπεῖν, ὡς ἔλθοι καὶ ἵκοιτ' ἐς πατρίδα γαῖαν,<br/>
ἦ πρῶτ' ἐξερέοιτο ἕκαστά τε πειρήσαιτο.<br/>
ὧδε δέ οἱ φρονέοντι δοάσσατο κέρδιον εἶναι,<br/>
πρῶτον κερτομίοις ἐπέεσσιν πειρηθῆναι.<br/>
τὰ φρονέων ἰθὺς κίεν αὐτοῦ δῖος Ὀδυσσεύς.<br/>
ἦ τοι ὁ μὲν κατέχων κεφαλὴν φυτὸν ἀμφελάχαινε:<br/>
τὸν δὲ παριστάμενος προσεφώνεε φαίδιμος υἱός:</ruby>

<ruby><rtc lang="grc" translate="no">"ὦ γέρον, οὐκ ἀδαημονίη σ' ἔχει ἀμφιπολεύειν<br/>
ὄρχατον, ἀλλ' εὖ τοι κομιδὴ ἔχει, οὐδέ τι πάμπαν,<br/>
οὐ φυτόν, οὐ συκέη, οὐκ ἄμπελος, οὐ μὲν ἐλαίη,<br/>
οὐκ ὄγχνη, οὐ πρασιή τοι ἄνευ κομιδῆς κατὰ κῆπον.<br/>
ἄλλο δέ τοι ἐρέω, σὺ δὲ μὴ χόλον ἔνθεο θυμῷ<br/>
αὐτόν σ' οὐκ ἀγαθὴ κομιδὴ ἔχει, ἀλλ' ἅμα γῆρας<br/>
λυγρὸν ἔχεις αὐχμεῖς τε κακῶς καὶ ἀεικέα ἕσσαι.<br/>
οὐ μὲν ἀεργίης γε ἄναξ ἕνεκ' οὔ σε κομίζει,<br/>
οὐδέ τί τοι δούλειον ἐπιπρέπει εἰσοράασθαι<br/>
εἶδος καὶ μέγεθος: βασιλῆϊ γὰρ ἀνδρὶ ἔοικας.<br/>
τοιούτῳ δὲ ἔοικας, ἐπεὶ λούσαιτο φάγοι τε,<br/>
εὑδέμεναι μαλακῶς: ἡ γὰρ δίκη ἐστὶ γερόντων.<br/>
ἀλλ' ἄγε μοι τόδε εἰπὲ καὶ ἀτρεκέως κατάλεξον,<br/>
τεῦ δμὼς εἶς ἀνδρῶν; τεῦ δ' ὄρχατον ἀμφιπολεύεις;<br/>
καὶ μοι τοῦτ' ἀγόρευσον ἐτήτυμον, ὄφρ' ἐὺ̈ εἰδῶ,<br/>
εἰ ἐτεόν γ' Ἰθάκην τήνδ' ἱκόμεθ', ὥς μοι ἔειπεν<br/>
οὗτος ἀνὴρ νῦν δὴ ξυμβλήμενος ἐνθάδ' ἰόντι,<br/>
οὔ τι μάλ' ἀρτίφρων, ἐπεὶ οὐ τόλμησεν ἕκαστα<br/>
εἰπεῖν ἠδ' ἐπακοῦσαι ἐμὸν ἔπος, ὡς ἐρέεινον<br/>
ἀμφὶ ξείνῳ ἐμῷ, ἤ που ζώει τε καὶ ἔστιν<br/>
ἦ ἤδη τέθνηκε καὶ εἰν Ἀί̈δαο δόμοισιν.<br/>
ἐκ γάρ τοι ἐρέω, σὺ δὲ σύνθεο καί μευ ἄκουσον:<br/>
ἄνδρα ποτ' ἐξείνισσα φίλῃ ἐνὶ πατρίδι γαίῃ<br/>
ἡμέτερόνδ' ἐλθόντα, καὶ οὔ πω τις βροτὸς ἄλλος<br/>
ξείνων τηλεδαπῶν φιλίων ἐμὸν ἵκετο δῶμα:<br/>
εὔχετο δ' ἐξ Ἰθάκης γένος ἔμμεναι, αὐτὰρ ἔφασκε<br/>
Λαέρτην Ἀρκεισιάδην πατέρ' ἔμμεναι αὐτῷ.<br/>
τὸν μὲν ἐγὼ πρὸς δώματ' ἄγων ἐὺ̈ ἐξείνισσα,<br/>
ἐνδυκέως φιλέων, πολλῶν κατὰ οἶκον ἐόντων,<br/>
καί οἱ δῶρα πόρον ξεινήϊα, οἷα ἐῴκει.<br/>
χρυσοῦ μέν οἱ δῶκ' εὐεργέος ἑπτὰ τάλαντα,<br/>
δῶκα δέ οἱ κρητῆρα πανάργυρον ἀνθεμόεντα,<br/>
δώδεκα δ' ἁπλοί̈δας χλαίνας, τόσσους δὲ τάπητας,<br/>
τόσσα δὲ φάρεα καλά, τόσους δ' ἐπὶ τοῖσι χιτῶνας,<br/>
χωρὶς δ' αὖτε γυναῖκας, ἀμύμονα ἔργα ἰδυίας,<br/>
τέσσαρας εἰδαλίμας, ἃς ἤθελεν αὐτὸς ἑλέσθαι."</ruby>

<ruby><rtc lang="grc" translate="no">τὸν δ' ἠμείβετ' ἔπειτα πατὴρ κατὰ δάκρυον εἴβων:<br/>
"ξεῖν', ἦ τοι μὲν γαῖαν ἱκάνεις, ἣν ἐρεείνεις,<br/>
ὑβρισταὶ δ' αὐτὴν καὶ ἀτάσθαλοι ἄνδρες ἔχουσιν:<br/>
δῶρα δ' ἐτώσια ταῦτα χαρίζεο, μυρί' ὀπάζων:<br/>
εἰ γάρ μιν ζωόν γ' ἐκίχεις Ἰθάκης ἐνὶ δήμῳ,<br/>
τῷ κέν σ' εὖ δώροισιν ἀμειψάμενος ἀπέπεμψε<br/>
καὶ ξενίῃ ἀγαθῇ ἡ γὰρ θέμις, ὅς τις ὑπάρξῃ.<br/>
ἀλλ' ἄγε μοι τόδε εἰπὲ καὶ ἀτρεκέως κατάλεξον,<br/>
πόστον δὴ ἔτος ἐστίν, ὅτε ξείνισσας ἐκεῖνον<br/>
σὸν ξεῖνον δύστηνον, ἐμὸν παῖδ', εἴ ποτ' ἔην γε,<br/>
δύσμορον; ὅν που τῆλε φίλων καὶ πατρίδος αἴης<br/>
ἠέ που ἐν πόντῳ φάγον ἰχθύες, ἢ ἐπὶ χέρσου<br/>
θηρσὶ καὶ οἰωνοῖσιν ἕλωρ γένετ': οὐδέ ἑ μήτηρ<br/>
κλαῦσε περιστείλασα πατήρ θ', οἵ μιν τεκόμεσθα:<br/>
οὐδ' ἄλοχος πολύδωρος, ἐχέφρων Πηνελόπεια,<br/>
κώκυσ' ἐν λεχέεσσιν ἑὸν πόσιν, ὡς ἐπεῴκει,<br/>
ὀφθαλμοὺς καθελοῦσα: τὸ γὰρ γέρας ἐστὶ θανόντων.<br/>
καί μοι τοῦτ' ἀγόρευσον ἐτήτυμον, ὄφρ' ἐὺ̈ εἰδῶ:<br/>
τίς πόθεν εἶς ἀνδρῶν; πόθι τοι πόλις ἠδὲ τοκῆες;<br/>
ποῦ δὲ νηῦς ἕστηκε θοή, ἥ σ' ἤγαγε δεῦρο<br/>
ἀντιθέους θ' ἑτάρους; ἦ ἔμπορος εἰλήλουθας<br/>
νηὸς ἐπ' ἀλλοτρίης, οἱ δ' ἐκβήσαντες ἔβησαν;"</ruby>

<ruby><rtc lang="grc" translate="no">τὸν δ' ἀπαμειβόμενος προσέφη πολύμητις Ὀδυσσεύς:<br/>
"τοιγὰρ ἐγώ τοι πάντα μάλ' ἀτρεκέως καταλέξω.<br/>
εἰμὶ μὲν ἐξ Ἀλύβαντος, ὅθι κλυτὰ δώματα ναίω,<br/>
υἱὸς Ἀφείδαντος Πολυπημονίδαο ἄνακτος:<br/>
αὐτὰρ ἐμοί γ' ὄνομ' ἐστὶν Ἐπήριτος: ἀλλά με δαίμων<br/>
πλάγξ' ἀπὸ Σικανίης δεῦρ' ἐλθέμεν οὐκ ἐθέλοντα:<br/>
νηῦς δέ μοι ἥδ' ἕστηκεν ἐπ' ἀγροῦ νόσφι πόληος.<br/>
αὐτὰρ Ὀδυσσῆϊ τόδε δὴ πέμπτον ἔτος ἐστίν,<br/>
ἐξ οὗ κεῖθεν ἔβη καὶ ἐμῆς ἀπελήλυθε πάτρης,<br/>
δύσμορος: ἦ τέ οἱ ἐσθλοὶ ἔσαν ὄρνιθες ἰόντι,<br/>
δεξιοί, οἷς χαίρων μὲν ἐγὼν ἀπέπεμπον ἐκεῖνον,<br/>
χαῖρε δὲ κεῖνος ἰών: θυμὸς δ' ἔτι νῶϊν ἐώλπει<br/>
μίξεσθαι ξενίῃ ἠδ' ἀγλαὰ δῶρα διδώσειν."</ruby>

<ruby><rtc lang="grc" translate="no">ὣς φάτο, τὸν δ' ἄχεος νεφέλη ἐκάλυψε μέλαινα:<br/>
ἀμφοτέρῃσι δὲ χερσὶν ἑλὼν κόνιν αἰθαλόεσσαν<br/>
χεύατο κὰκ κεφαλῆς πολιῆς, ἁδινὰ στεναχίζων.<br/>
τοῦ δ' ὠρίνετο θυμός, ἀνὰ ῥῖνας δέ οἱ ἤδη<br/>
δριμὺ μένος προὔτυψε φίλον πατέρ' εἰσορόωντι.<br/>
κύσσε δέ μιν περιφὺς ἐπιάλμενος, ἠδὲ προσηύδα:</ruby>

<ruby><rtc lang="grc" translate="no">"κεῖνος μέν τοι ὅδ' αὐτὸς ἐγώ, πάτερ, ὃν σὺ μεταλλᾷς,<br/>
ἤλυθον εἰκοστῷ ἔτεϊ ἐς πατρίδα γαῖαν.<br/>
ἀλλ' ἴσχεο κλαυθμοῖο γόοιό τε δακρυόεντος.<br/>
ἐκ γάρ τοι ἐρέω: μάλα δὲ χρὴ σπευδέμεν ἔμπης:<br/>
μνηστῆρας κατέπεφνον ἐν ἡμετέροισι δόμοισι,<br/>
λώβην τινύμενος θυμαλγέα καὶ κακὰ ἔργα."<br/>
τὸν δ' αὖ Λαέρτης ἀπαμείβετο φώνησέν τε:<br/>
"εἰ μὲν δὴ Ὀδυσεύς γε ἐμὸς πάϊς ἐνθάδ' ἱκάνεις,<br/>
σῆμά τί μοι νῦν εἰπὲ ἀριφραδές, ὄφρα πεποίθω."</ruby>

<ruby><rtc lang="grc" translate="no">τὸν δ' ἀπαμειβόμενος προσέφη πολύμητις Ὀδυσσεύς:<br/>
"οὐλὴν μὲν πρῶτον τήνδε φράσαι ὀφθαλμοῖσι,<br/>
τὴν ἐν Παρνησῷ μ' ἔλασεν σῦς λευκῷ ὀδόντι<br/>
οἰχόμενον: σὺ δέ με προί̈εις καὶ πότνια μήτηρ<br/>
ἐς πατέρ' Αὐτόλυκον μητρὸς φίλον, ὄφρ' ἂν ἑλοίμην<br/>
δῶρα, τὰ δεῦρο μολών μοι ὑπέσχετο καὶ κατένευσεν.<br/>
εἰ δ' ἄγε τοι καὶ δένδρε' ἐϋκτιμένην κατ' ἀλωὴν<br/>
εἴπω, ἅ μοί ποτ' ἔδωκας, ἐγὼ δ' ᾔτεόν σε ἕκαστα<br/>
παιδνὸς ἐών, κατὰ κῆπον ἐπισπόμενος: διὰ δ' αὐτῶν<br/>
ἱκνεύμεσθα, σὺ δ' ὠνόμασας καὶ ἔειπες ἕκαστα.<br/>
ὄγχνας μοι δῶκας τρισκαίδεκα καὶ δέκα μηλέας,<br/>
συκέας τεσσαράκοντ': ὄρχους δέ μοι ὧδ' ὀνόμηνας<br/>
δώσειν πεντήκοντα, διατρύγιος δὲ ἕκαστος<br/>
ἤην: ἔνθα δ' ἀνὰ σταφυλαὶ παντοῖαι ἔασιν--<br/>
ὁππότε δὴ Διὸς ὧραι ἐπιβρίσειαν ὕπερθεν."</ruby>

<ruby><rtc lang="grc" translate="no">ὣς φάτο, τοῦ δ' αὐτοῦ λύτο γούνατα καὶ φίλον ἦτορ,<br/>
σήματ' ἀναγνόντος τά οἱ ἔμπεδα πέφραδ' Ὀδυσσεύς.<br/>
ἀμφὶ δὲ παιδὶ φίλῳ βάλε πήχεε: τὸν δὲ ποτὶ οἷ<br/>
εἷλεν ἀποψύχοντα πολύτλας δῖος Ὀδυσσεύς.<br/>
αὐτὰρ ἐπεί ῥ' ἄμπνυτο καὶ ἐς φρένα θυμὸς ἀγέρθη,<br/>
ἐξαῦτις μύθοισιν ἀμειβόμενος προσέειπε:</ruby>

<ruby><rtc lang="grc" translate="no">"Ζεῦ πάτερ, ἦ ῥα ἔτ' ἔστε θεοὶ κατὰ μακρὸν Ὄλυμπον,<br/>
εἰ ἐτεὸν μνηστῆρες ἀτάσθαλον ὕβριν ἔτισαν.<br/>
νῦν δ' αἰνῶς δείδοικα κατὰ φρένα μὴ τάχα πάντες<br/>
ἐνθάδ' ἐπέλθωσιν Ἰθακήσιοι, ἀγγελίας δὲ<br/>
πάντη ἐποτρύνωσι Κεφαλλήνων πολίεσσι."</ruby>

<ruby><rtc lang="grc" translate="no">τὸν δ' ἀπαμειβόμενος προσέφη πολύμητις Ὀδυσσεύς:<br/>
"θάρσει, μή τοι ταῦτα μετὰ φρεσὶ σῇσι μελόντων.<br/>
ἀλλ' ἴομεν προτὶ οἶκον, ὃς ὀρχάτου ἐγγύθι κεῖται:<br/>
ἔνθα δὲ Τηλέμαχον καὶ βουκόλον ἠδὲ συβώτην<br/>
προὔπεμψ', ὡς ἂν δεῖπνον ἐφοπλίσσωσι τάχιστα."</ruby>

<ruby><rtc lang="grc" translate="no">ὣς ἄρα φωνήσαντε βάτην πρὸς δώματα καλά.<br/>
οἱ δ' ὅτε δή ῥ' ἵκοντο δόμους εὖ ναιετάοντας,<br/>
εὗρον Τηλέμαχον καὶ βουκόλον ἠδὲ συβώτην<br/>
ταμνομένους κρέα πολλὰ κερῶντάς τ' αἴθοπα οἶνον.<br/>
τόφρα δὲ Λαέρτην μεγαλήτορα ᾧ ἐνὶ οἴκῳ<br/>
ἀμφίπολος Σικελὴ λοῦσεν καὶ χρῖσεν ἐλαίῳ,</ruby>

<ruby><rtc lang="grc" translate="no">ἀμφὶ δ' ἄρα χλαῖναν καλὴν βάλεν: αὐτὰρ Ἀθήνη<br/>
ἄγχι παρισταμένη μέλε' ἤλδανε ποιμένι λαῶν,<br/>
μείζονα δ' ἠὲ πάρος καὶ πάσσονα θῆκεν ἰδέσθαι.<br/>
ἐκ δ' ἀσαμίνθου βῆ: θαύμαζε δέ μιν φίλος υἱός,<br/>
ὡς ἴδεν ἀθανάτοισι θεοῖς ἐναλίγκιον ἄντην:<br/>
καί μιν φωνήσας ἔπεα πτερόεντα προσηύδα:</ruby>

<ruby><rtc lang="grc" translate="no">"ὦ πάτερ, ἦ μάλα τίς σε θεῶν αἰειγενετάων<br/>
εἶδός τε μέγεθός τε ἀμείνονα θῆκεν ἰδέσθαι."<br/>
τὸν δ' αὖ Λαέρτης πεπνυμένος ἀντίον ηὔδα:<br/>
"αἲ γάρ, Ζεῦ τε πάτερ καὶ Ἀθηναίη καὶ Ἄπολλον,<br/>
οἷος Νήρικον εἷλον, ἐϋκτίμενον πτολίεθρον,<br/>
ἀκτὴν ἠπείροιο, Κεφαλλήνεσσιν ἀνάσσων,<br/>
τοῖος ἐών τοι χθιζὸς ἐν ἡμετέροισι δόμοισιν,<br/>
τεύχε' ἔχων ὤμοισιν, ἐφεστάμεναι καὶ ἀμύνειν<br/>
ἄνδρας μνηστῆρας: τῷ κε σφέων γούνατ' ἔλυσα<br/>
πολλῶν ἐν μεγάροισι, σὺ δὲ φρένας ἔνδον ἐγήθεις."</ruby>

<ruby><rtc lang="grc" translate="no">ὣς οἷ μὲν τοιαῦτα πρὸς ἀλλήλους ἀγόρευον.<br/>
οἱ δ' ἐπεὶ οὖν παύσαντο πόνου τετύκοντό τε δαῖτα,<br/>
ἑξείης ἕζοντο κατὰ κλισμούς τε θρόνους τε:<br/>
ἔνθ' οἱ μὲν δείπνῳ ἐπεχείρεον, ἀγχίμολον δὲ<br/>
ἦλθ' ὁ γέρων Δολίος, σὺν δ' υἱεῖς τοῖο γέροντος,<br/>
ἐξ ἔργων μογέοντες, ἐπεὶ προμολοῦσα κάλεσσεν<br/>
μήτηρ γρηῦς Σικελή, ἥ σφεας τρέφε καί ῥα γέροντα<br/>
ἐνδυκέως κομέεσκεν, ἐπεὶ κατὰ γῆρας ἔμαρψεν.<br/>
οἱ δ' ὡς οὖν Ὀδυσῆα ἴδον φράσσαντό τε θυμῷ,<br/>
ἔσταν ἐνὶ μεγάροισι τεθηπότες: αὐτὰρ Ὀδυσσεὺς<br/>
μειλιχίοις ἐπέεσσι καθαπτόμενος προσέειπεν:</ruby>

<ruby><rtc lang="grc" translate="no">"ὦ γέρον, ἵζ' ἐπὶ δεῖπνον, ἀπεκλελάθεσθε δὲ θάμβευς:<br/>
δηρὸν γὰρ σίτῳ ἐπιχειρήσειν μεμαῶτες<br/>
μίμνομεν ἐν μεγάροις, ὑμέας ποτιδέγμενοι αἰεί."</ruby>

<ruby><rtc lang="grc" translate="no">ὣς ἄρ ἔφη, Δολίος δ' ἰθὺς κίε χεῖρε πετάσσας<br/>
ἀμφοτέρας, Ὀδυσεῦς δὲ λαβὼν κύσε χεῖρ' ἐπὶ καρπῷ,<br/>
καί μιν φωνήσας ἔπεα πτερόεντα προσηύδα:</ruby>

<ruby><rtc lang="grc" translate="no">"ὦ φίλ', ἐπεὶ νόστησας ἐελδομένοισι μάλ' ἡμῖν<br/>
οὐδ' ἔτ' ὀϊομένοισι, θεοὶ δέ σ' ἀνήγαγον αὐτοί,<br/>
οὖλέ τε καὶ μάλα χαῖρε, θεοὶ δέ τοι ὄλβια δοῖεν.<br/>
καί μοι τοῦτ' ἀγόρευσον ἐτήτυμον, ὄφρ' ἐὺ̈ εἰδῶ,<br/>
ἢ ἤδη σάφα οἶδε περίφρων Πηνελόπεια<br/>
νοστήσαντά σε δεῦρ', ἦ ἄγγελον ὀτρύνωμεν."</ruby>

<ruby><rtc lang="grc" translate="no">τὸν δ' ἀπαμειβόμενος προσέφη πολύμητις Ὀδυσσεύς<br/>
"ὦ γέρον, ἤδη οἶδε: τί σε χρὴ ταῦτα πένεσθαι;"</ruby>

<ruby><rtc lang="grc" translate="no">ὣς φάθ', ὁ δ' αὖτις ἄρ' ἕζετ' ἐϋξέστου ἐπὶ δίφρου.<br/>
ὣς δ' αὔτως παῖδες Δολίου κλυτὸν ἀμφ' Ὀδυσῆα<br/>
δεικανόωντ' ἐπέεσσι καὶ ἐν χείρεσσι φύοντο,<br/>
ἑξείης δ' ἕζοντο παραὶ Δολίον, πατέρα σφόν.<br/>
ὣς οἱ μὲν περὶ δεῖπνον ἐνὶ μεγάροισι πένοντο:<br/>
Ὄσσα δ' ἄρ' ἄγγελος ὦκα κατὰ πτόλιν ᾤχετο πάντη,<br/>
μνηστήρων στυγερὸν θάνατον καὶ κῆρ' ἐνέπουσα.<br/>
οἱ δ' ἄρ' ὁμῶς ἀί̈οντες ἐφοίτων ἄλλοθεν ἄλλος<br/>
μυχμῷ τε στοναχῇ τε δόμων προπάροιθ' Ὀδυσῆος,<br/>
ἐκ δὲ νέκυς οἴκων φόρεον καὶ θάπτον ἕκαστοι,<br/>
τοὺς δ' ἐξ ἀλλάων πολίων οἶκόνδε ἕκαστον<br/>
πέμπον ἄγειν ἁλιεῦσι θοῇς ἐπὶ νηυσὶ τιθέντες:<br/>
αὐτοὶ δ' εἰς ἀγορὴν κίον ἀθρόοι, ἀχνύμενοι κῆρ.<br/>
αὐτὰρ ἐπεί ῥ' ἤγερθεν ὁμηγερέες τ' ἐγένοντο,<br/>
τοῖσιν δ' Εὐπείθης ἀνά θ' ἵστατο καὶ μετέειπε:<br/>
παιδὸς γάρ οἱ ἄλαστον ἐνὶ φρεσὶ πένθος ἔκειτο,<br/>
Ἀντινόου, τὸν πρῶτον ἐνήρατο δῖος Ὀδυσσεύς:<br/>
τοῦ ὅ γε δάκρυ χέων ἀγορήσατο καὶ μετέειπεν:</ruby>

<ruby><rtc lang="grc" translate="no">"ὦ φίλοι, ἦ μέγα ἔργον ἀνὴρ ὅδ' ἐμήσατ' Ἀχαιούς:<br/>
τοὺς μὲν σὺν νήεσσιν ἄγων πολέας τε καὶ ἐσθλοὺς<br/>
ὤλεσε μὲν νῆας γλαφυράς, ἀπὸ δ' ὤλεσε λαούς:<br/>
τοὺς δ' ἐλθὼν ἔκτεινε Κεφαλλήνων ὄχ' ἀρίστους,<br/>
ἀλλ' ἄγετε, πρὶν τοῦτον ἢ ἐς Πύλον ὦκα ἱκέσθαι<br/>
ἢ καὶ ἐς Ἤλιδα δῖαν, ὅθι κρατέουσιν Ἐπειοί,<br/>
ἴομεν: ἦ καὶ ἔπειτα κατηφέες ἐσσόμεθ' αἰεί:<br/>
λώβη γὰρ τάδε γ' ἐστὶ καὶ ἐσσομένοισι πυθέσθαι,<br/>
εἰ δὴ μὴ παίδων τε κασιγνήτων τε φονῆας<br/>
τισόμεθ'. οὐκ ἂν ἐμοί γε μετὰ φρεσὶν ἡδὺ γένοιτο<br/>
ζωέμεν, ἀλλὰ τάχιστα θανὼν φθιμένοισι μετείην.<br/>
ἀλλ' ἴομεν, μὴ φθέωσι περαιωθέντες ἐκεῖνοι."</ruby>

<ruby><rtc lang="grc" translate="no">ὣς φάτο δάκρυ χέων, οἶκτος δ' ἕλε πάντας Ἀχαιούς.<br/>
ἀγχίμολον δέ σφ' ἦλθε Μέδων καὶ θεῖος ἀοιδὸς<br/>
ἐκ μεγάρων Ὀδυσῆος, ἐπεί σφεας ὕπνος ἀνῆκεν,<br/>
ἔσταν δ' ἐν μέσσοισι: τάφος δ' ἕλεν ἄνδρα ἕκαστον.<br/>
τοῖσι δὲ καὶ μετέειπε Μέδων πεπνυμένα εἰδώς:</ruby>

<ruby><rtc lang="grc" translate="no">"κέκλυτε δὴ νῦν μευ, Ἰθακήσιοι: οὐ γὰρ Ὀδυσσεὺς<br/>
ἀθανάτων ἀέκητι θεῶν τάδ' ἐμήσατο ἔργα:<br/>
αὐτὸς ἐγὼν εἶδον θεὸν ἄμβροτον, ὅς ῥ' Ὀδυσῆϊ<br/>
ἐγγύθεν ἑστήκει καὶ Μέντορι πάντα ἐῴκει.<br/>
ἀθάνατος δὲ θεὸς τοτὲ μὲν προπάροιθ' Ὀδυσῆος<br/>
φαίνετο θαρσύνων, τοτὲ δὲ μνηστῆρας ὀρίνων<br/>
θῦνε κατὰ μέγαρον: τοὶ δ' ἀγχιστῖνοι ἔπιπτον."</ruby>

<ruby><rtc lang="grc" translate="no">ὣς φάτο, τοὺς δ' ἄρα πάντας ὑπὸ χλωρὸν δέος ᾕρει.<br/>
τοῖσι δὲ καὶ μετέειπε γέρων ἥρως Ἁλιθέρσης<br/>
Μαστορίδης: ὁ γὰρ οἶος ὅρα πρόσσω καὶ ὀπίσσω:<br/>
ὅ σφιν ἐϋφρονέων ἀγορήσατο καὶ μετέειπε:</ruby>

<ruby><rtc lang="grc" translate="no">"κέκλυτε δὴ νῦν μευ, Ἰθακήσιοι, ὅττι κεν εἴπω:<br/>
ὑμετέρῃ κακότητι, φίλοι, τάδε ἔργα γένοντο:<br/>
οὐ γὰρ ἐμοὶ πείθεσθ', οὐ Μέντορι ποιμένι λαῶν,<br/>
ὑμετέρους παῖδας καταπαυέμεν ἀφροσυνάων,<br/>
οἳ μέγα ἔργον ἔρεξαν ἀτασθαλίῃσι κακῇσι,<br/>
κτήματα κείροντες καὶ ἀτιμάζοντες ἄκοιτιν<br/>
ἀνδρὸς ἀριστῆος: τὸν δ' οὐκέτι φάντο νέεσθαι.<br/>
καὶ νῦν ὧδε γένοιτο. πίθεσθέ μοι ὡς ἀγορεύω:<br/>
μὴ ἴομεν, μή πού τις ἐπίσπαστον κακὸν εὕρῃ."</ruby>

<ruby><rtc lang="grc" translate="no">ὣς ἔφαθ', οἱ δ' ἄρ' ἀνήϊξαν μεγάλῳ ἀλαλητῷ<br/>
ἡμίσεων πλείους: τοὶ δ' ἀθρόοι αὐτόθι μίμνον:<br/>
οὐ γὰρ σφιν ἅδε μῦθος ἐνὶ φρεσίν, ἀλλ' Εὐπείθει<br/>
πείθοντ': αἶψα δ' ἔπειτ' ἐπὶ τεύχεα ἐσσεύοντο.<br/>
αὐτὰρ ἐπεί ῥ' ἕσσαντο περὶ χροὶ̈ νώροπα χαλκόν,<br/>
ἀθρόοι ἠγερέθοντο πρὸ ἄστεος εὐρυχόροιο.<br/>
τοῖσιν δ' Εὐπείθης ἡγήσατο νηπιέῃσι:<br/>
φῆ δ' ὅ γε τίσεσθαι παιδὸς φόνον, οὐδ' ἄρ' ἔμελλεν<br/>
ἂψ ἀπονοστήσειν, ἀλλ' αὐτοῦ πότμον ἐφέψειν.</ruby>

<ruby><rtc lang="grc" translate="no">αὐτὰρ Ἀθηναίη Ζῆνα Κρονίωνα προσηύδα:<br/>
"ὦ πάτερ ἡμέτερε, Κρονίδη, ὕπατε κρειόντων,<br/>
εἰπέ μοι εἰρομένῃ, τί νύ τοι νόος ἔνδοθι κεύθει;<br/>
ἢ προτέρω πόλεμόν τε κακὸν καὶ φύλοπιν αἰνὴν<br/>
τεύξεις, ἦ φιλότητα μετ' ἀμφοτέροισι τίθησθα;"</ruby>

<ruby><rtc lang="grc" translate="no">τὴν δ' ἀπαμειβόμενος προσέφη νεφεληγερέτα Ζεύς:<br/>
"τέκνον ἐμόν, τί με ταῦτα διείρεαι ἠδὲ μεταλλᾷς;<br/>
οὐ γὰρ δὴ τοῦτον μὲν ἐβούλευσας νόον αὐτή,<br/>
ὡς ἦ τοι κείνους Ὀδυσεὺς ἀποτίσεται ἐλθών;<br/>
ἔρξον ὅπως ἐθέλεις: ἐρέω τέ τοι ὡς ἐπέοικεν.<br/>
ἐπεὶ δὴ μνηστῆρας ἐτίσατο δῖος Ὀδυσσεύς,<br/>
ὅρκια πιστὰ ταμόντες ὁ μὲν βασιλευέτω αἰεί,<br/>
ἡμεῖς δ' αὖ παίδων τε κασιγνήτων τε φόνοιο<br/>
ἔκλησιν θέωμεν: τοὶ δ' ἀλλήλους φιλεόντων<br/>
ὡς τὸ πάρος, πλοῦτος δὲ καὶ εἰρήνη ἅλις ἔστω."</ruby>

<ruby><rtc lang="grc" translate="no">ὣς εἰπὼν ὤτρυνε πάρος μεμαυῖαν Ἀθήνην,<br/>
βῆ δὲ κατ' Οὐλύμποιο καρήνων ἀί̈ξασα.</ruby>

<ruby><rtc lang="grc" translate="no">οἱ δ' ἐπεὶ οὖν σίτοιο μελίφρονος ἐξ ἔρον ἕντο,<br/>
τοῖς δ' ἄρα μύθων ἦρχε πολύτλας δῖος Ὀδυσσεύς:<br/>
"ἐξελθών τις ἴδοι μὴ δὴ σχεδὸν ὦσι κιόντες."</ruby>

<ruby><rtc lang="grc" translate="no">ὣς ἔφατ': ἐκ δ' υἱὸς Δολίου κίεν, ὡς ἐκέλευεν:<br/>
στῆ δ' ἄρ' ἐπ' οὐδὸν ἰών, τοὺς δὲ σχεδὸν ἔσιδε πάντας:<br/>
αἶψα δ' Ὀδυσσῆα ἔπεα πτερόεντα προσηύδα:<br/>
"οἵδε δὴ ἐγγὺς ἔασ': ἀλλ' ὁπλιζώμεθα θᾶσσον."<br/>
ὣς ἔφαθ', οἱ δ' ὤρνυντο καὶ ἐν τεύχεσσι δύοντο,<br/>
τέσσαρες ἀμφ' Ὀδυσῆ', ἓξ δ' υἱεῖς οἱ Δολίοιο:<br/>
ἐν δ' ἄρα Λαέρτης Δολίος τ' ἐς τεύχε' ἔδυνον,<br/>
καὶ πολιοί περ ἐόντες, ἀναγκαῖοι πολεμισταί.<br/>
αὐτὰρ ἐπεί ῥ' ἕσσαντο περὶ χροὶ̈ νώροπα χαλκόν,<br/>
ὤϊξάν ῥα θύρας, ἐκ δ' ἤϊον, ἄρχε δ' Ὀδυσσεύς.</ruby>

<ruby><rtc lang="grc" translate="no">τοῖσι δ' ἐπ' ἀγχίμολον θυγάτηρ Διὸς ἦλθεν Ἀθήνη<br/>
Μέντορι εἰδομένη ἠμὲν δέμας ἠδὲ καὶ αὐδήν.<br/>
τὴν μὲν ἰδὼν γήθησε πολύτλας δῖος Ὀδυσσεύς:<br/>
αἶψα δὲ Τηλέμαχον προσεφώνεεν ὃν φίλον υἱόν:</ruby>

<ruby><rtc lang="grc" translate="no">"Τηλέμαχ', ἤδη μὲν τόδε γ' εἴσεαι αὐτὸς ἐπελθών,<br/>
ἀνδρῶν μαρναμένων ἵνα τε κρίνονται ἄριστοι,<br/>
μή τι καταισχύνειν πατέρων γένος, οἳ τὸ πάρος περ<br/>
ἀλκῇ τ' ἠνορέῃ τε κεκάσμεθα πᾶσαν ἐπ' αἶαν."<br/>
τὸν δ' αὖ Τηλέμαχος πεπνυμένος ἀντίον ηὔδα:<br/>
"ὄψεαι, αἴ κ' ἐθέλῃσθα, πάτερ φίλε, τῷδ' ἐπὶ θυμῷ<br/>
οὔ τι καταισχύνοντα τεὸν γένος, ὡς ἀγορεύεις."</ruby>

<ruby><rtc lang="grc" translate="no">ὣς φάτο, Λαέρτης δ' ἐχάρη καὶ μῦθον ἔειπε:<br/>
"τίς νύ μοι ἡμέρη ἥδε, θεοὶ φίλοι; ἦ μάλα χαίρω:<br/>
υἱός θ' υἱωνός τ' ἀρετῆς πέρι δῆριν ἔχουσιν."</ruby>

<ruby><rtc lang="grc" translate="no">τὸν δὲ παρισταμένη προσέφη γλαυκῶπις Ἀθήνη:<br/>
"ὦ Ἀρκεισιάδη, πάντων πολὺ φίλταθ' ἑταίρων,<br/>
εὐξάμενος κούρῃ γλαυκώπιδι καὶ Διὶ πατρί,<br/>
αἶψα μαλ' ἀμπεπαλὼν προί̈ει δολιχόσκιον ἔγχος."</ruby>

<ruby><rtc lang="grc" translate="no">ὣς φάτο, καί ῥ' ἔμπνευσε μένος μέγα Παλλὰς Ἀθήνη<br/>
εὐξάμενος δ' ἄρ' ἔπειτα Διὸς κούρῃ μεγάλοιο,<br/>
αἶψα μάλ' ἀμπεπαλὼν προί̈ει δολιχόσκιον ἔγχος,<br/>
καὶ βάλεν Εὐπείθεα κόρυθος διὰ χαλκοπαρῄου.<br/>
ἡ δ' οὐκ ἔγχος ἔρυτο, διαπρὸ δὲ εἴσατο χαλκός,<br/>
δούπησεν δὲ πεσών, ἀράβησε δὲ τεύχε' ἐπ' αὐτῷ.<br/>
ἐν δ' ἔπεσον προμάχοις Ὀδυσεὺς καὶ φαίδιμος υἱός,<br/>
τύπτον δὲ ξίφεσίν τε καὶ ἔγχεσιν ἀμφιγύοισι.<br/>
καί νύ κε δὴ πάντας ὄλεσαν καὶ ἔθηκαν ἀνόστους,<br/>
εἰ μὴ Ἀθηναίη, κούρη Διὸς αἰγιόχοιο,<br/>
ἤϋσεν φωνῇ, κατὰ ἔσχεθε λαὸν ἅπαντα.</ruby>

<ruby><rtc lang="grc" translate="no">"ἴσχεσθε πτολέμου, Ἰθακήσιοι, ἀργαλέοιο,<br/>
ὥς κεν ἀναιμωτί γε διακρινθῆτε τάχιστα."</ruby>

<ruby><rtc lang="grc" translate="no">ὣς φάτ' Ἀθηναίη, τοὺς δὲ χλωρὸν δέος εἷλεν:<br/>
τῶν δ' ἄρα δεισάντων ἐκ χειρῶν ἔπτατο τεύχεα,<br/>
πάντα δ' ἐπὶ χθονὶ πῖπτε, θεᾶς ὄπα φωνησάσης:<br/>
πρὸς δὲ πόλιν τρωπῶντο λιλαιόμενοι βιότοιο.<br/>
σμερδαλέον δ' ἐβόησε πολύτλας δῖος Ὀδυσσεύς,<br/>
οἴμησεν δὲ ἀλεὶς ὥς τ' αἰετὸς ὑψιπετήεις.<br/>
καὶ τότε δὴ Κρονίδης ἀφίει ψολόεντα κεραυνόν,<br/>
κὰδ δ' ἔπεσε πρόσθε γλαυκώπιδος ὀβριμοπάτρης.<br/>
δὴ τότ' Ὀδυσσῆα προσέφη γλαυκῶπις Ἀθήνη:</ruby>

<ruby><rtc lang="grc" translate="no">"διογενὲς Λαερτιάδη, πολυμήχαν' Ὀδυσσεῦ,<br/>
ἴσχεο, παῦε δὲ νεῖκος ὁμοιί̈ου πολέμοιο,<br/>
μή πως τοι Κρονίδης κεχολώσεται εὐρύοπα Ζεύς."</ruby>

<ruby><rtc lang="grc" translate="no">ὣς φάτ' Ἀθηναίη, ὁ δ' ἐπείθετο, χαῖρε δὲ θυμῷ.<br/>
ὅρκια δ' αὖ κατόπισθε μετ' ἀμφοτέροισιν ἔθηκεν<br/>
Παλλὰς Ἀθηναίη, κούρη Διὸς αἰγιόχοιο,<br/>
Μέντορι εἰδομένη ἠμὲν δέμας ἠδὲ καὶ αὐδήν.</ruby>
