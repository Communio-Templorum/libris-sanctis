<h2>Book 19</h2>

<ruby><rtc lang="grc" translate="no">αὐτὰρ ὁ ἐν μεγάρῳ ὑπελείπετο δῖος Ὀδυσσεύς,<br/>
μνηστήρεσσι φόνον σὺν Ἀθήνῃ μερμηρίζων:<br/>
αἶψα δὲ Τηλέμαχον ἔπεα πτερόεντα προσηύδα:</ruby>

<ruby><rtc lang="grc" translate="no">"Τηλέμαχε, χρὴ τεύχε' ἀρήϊα κατθέμεν εἴσω<br/>
πάντα μάλ': αὐτὰρ μνηστῆρας μαλακοῖς ἐπέεσσι<br/>
παρφάσθαι, ὅτε κέν σε μεταλλῶσιν ποθέοντες:<br/>
'ἐκ καπνοῦ κατέθηκ', ἐπεὶ οὐκέτι τοῖσιν ἐῴκει<br/>
οἷά ποτε Τροίηνδε κιὼν κατέλειπεν Ὀδυσσεύς,<br/>
ἀλλὰ κατῄκισται, ὅσσον πυρὸς ἵκετ' ἀϋτμή.<br/>
πρὸς δ' ἔτι καὶ τόδε μεῖζον ἐνὶ φρεσὶν ἔβαλε δαίμων<br/>
μή πως οἰνωθέντες, ἔριν στήσαντες ἐν ὑμῖν,<br/>
ἀλλήλους τρώσητε καταισχύνητέ τε δαῖτα<br/>
καὶ μνηστύν: αὐτὸς γὰρ ἐφέλκεται ἄνδρα σίδηρος.'"</ruby>

<ruby><rtc lang="grc" translate="no">ὣς φάτο, Τηλέμαχος δὲ φίλῳ ἐπεπείθετο πατρί,<br/>
ἐκ δὲ καλεσσάμενος προσέφη τροφὸν Εὐρύκλειαν:</ruby>

<ruby><rtc lang="grc" translate="no">"μαῖ', ἄγε δή μοι ἔρυξον ἐνὶ μεγάροισι γυναῖκας,<br/>
ὄφρα κεν ἐς θάλαμον καταθείομαι ἔντεα πατρὸς<br/>
καλά, τά μοι κατὰ οἶκον ἀκηδέα καπνὸς ἀμέρδει<br/>
πατρὸς ἀποιχομένοιο: ἐγὼ δ' ἔτι νήπιος ἦα.<br/>
νῦν δ' ἐθέλω καταθέσθαι, ἵν' οὐ πυρὸς ἵξετ' ἀϋτμή."</ruby>

<ruby><rtc lang="grc" translate="no">τὸν δ' αὖτε προσέειπε φίλη τροφὸς Εὐρύκλεια:<br/>
"αἲ γὰρ δή ποτε, τέκνον, ἐπιφροσύνας ἀνέλοιο<br/>
οἴκου κήδεσθαι καὶ κτήματα πάντα φυλάσσειν.<br/>
ἀλλ' ἄγε, τίς τοι ἔπειτα μετοιχομένη φάος οἴσει;<br/>
δμῳὰς δ' οὐκ εἴας προβλωσκέμεν, αἵ κεν ἔφαινον."</ruby>

<ruby><rtc lang="grc" translate="no">τὴν δ' αὖ Τηλέμαχος πεπνυμένος ἀντίον ηὔδα:<br/>
"ξεῖνος ὅδ': οὐ γὰρ ἀεργὸν ἀνέξομαι ὅς κεν ἐμῆς γε<br/>
χοίνικος ἅπτηται, καὶ τηλόθεν εἰληλουθώς."</ruby>

<ruby><rtc lang="grc" translate="no">ὣς ἄρ' ἐφώνησεν, τῇ δ' ἄπτερος ἔπλετο μῦθος.<br/>
κλήϊσεν δὲ θύρας μεγάρων εὖ ναιεταόντων.<br/>
τὼ δ' ἄρ' ἀναί̈ξαντ' Ὀδυσεὺς καὶ φαίδιμος υἱὸς<br/>
ἐσφόρεον κόρυθάς τε καὶ ἀσπίδας ὀμφαλοέσσας<br/>
ἔγχεά τ' ὀξυόεντα: πάροιθε δὲ Παλλὰς Ἀθήνη,<br/>
χρύσεον λύχνον ἔχουσα, φάος περικαλλὲς ἐποίει.<br/>
δὴ τότε Τηλέμαχος προσεφώνεεν ὃν πατέρ' αἶψα:</ruby>

<ruby><rtc lang="grc" translate="no">"ὦ πάτερ, ἦ μέγα θαῦμα τόδ' ὀφθαλμοῖσιν ὁρῶμαι.<br/>
ἔμπης μοι τοῖχοι μεγάρων καλαί τε μεσόδμαι,<br/>
εἰλάτιναί τε δοκοί, καὶ κίονες ὑψόσ' ἔχοντες<br/>
φαίνοντ' ὀφθαλμοῖς ὡς εἰ πυρὸς αἰθομένοιο.<br/>
ἦ μάλα τις θεὸς ἔνδον, οἳ οὐρανὸν εὐρὺν ἔχουσι."</ruby>

<ruby><rtc lang="grc" translate="no">τὸν δ' ἀπαμειβόμενος προσέφη πολύμητις Ὀδυσσεύς:<br/>
"σίγα καὶ κατὰ σὸν νόον ἴσχανε μηδ' ἐρέεινε:<br/>
αὕτη τοι δίκη ἐστὶ θεῶν, οἳ Ὄλυμπον ἔχουσιν.<br/>
ἀλλὰ σὺ μὲν κατάλεξαι, ἐγὼ δ' ὑπολείψομαι αὐτοῦ,<br/>
ὄφρα κ' ἔτι δμῳὰς καὶ μητέρα σὴν ἐρεθίζω:<br/>
ἡ δέ μ' ὀδυρομένη εἰρήσεται ἀμφὶς ἕκαστα."<br/>
ὣς φάτο, Τηλέμαχος δὲ διὲκ μεγάροιο βεβήκει<br/>
κείων ἐς θάλαμον, δαί̈δων ὕπο λαμπομενάων,<br/>
ἔνθα πάρος κοιμᾶθ', ὅτε μιν γλυκὺς ὕπνος ἱκάνοι:<br/>
ἔνθ' ἄρα καὶ τότ' ἔλεκτο καὶ Ἠῶ δῖαν ἔμιμνεν.<br/>
αὐτὰρ ὁ ἐν μεγάρῳ ὑπελείπετο δῖος Ὀδυσσεύς,<br/>
μνηστήρεσσι φόνον σὺν Ἀθήνῃ μερμηρίζων.</ruby>

<ruby><rtc lang="grc" translate="no">ἡ δ' ἴεν ἐκ θαλάμοιο περίφρων Πηνελόπεια,<br/>
Ἀρτέμιδι ἰκέλη ἠὲ χρυσέῃ Ἀφροδίτῃ.<br/>
τῇ παρὰ μὲν κλισίην πυρὶ κάτθεσαν, ἔνθ' ἄρ' ἐφῖζε,<br/>
δινωτὴν ἐλέφαντι καὶ ἀργύρῳ: ἥν ποτε τέκτων<br/>
ποίησ' Ἰκμάλιος, καὶ ὑπὸ θρῆνυν ποσὶν ἧκε<br/>
προσφυέ' ἐξ αὐτῆς, ὅθ' ἐπὶ μέγα βάλλετο κῶας.<br/>
ἔνθα καθέζετ' ἔπειτα περίφρων Πηνελόπεια.<br/>
ἦλθον δὲ δμῳαὶ λευκώλενοι ἐκ μεγάροιο.<br/>
αἱ δ' ἀπὸ μὲν σῖτον πολὺν ᾕρεον ἠδὲ τραπέζας<br/>
καὶ δέπα, ἔνθεν ἄρ' ἄνδρες ὑπερμενέοντες ἔπινον:<br/>
πῦρ δ' ἀπὸ λαμπτήρων χαμάδις βάλον, ἄλλα δ' ἐπ' αὐτῶν<br/>
νήησαν ξύλα πολλά, φόως ἔμεν ἠδὲ θέρεσθαι.<br/>
ἡ δ' Ὀδυσῆ' ἐνένιπε Μελανθὼ δεύτερον αὖτις:<br/>
"ξεῖν', ἔτι καὶ νῦν ἐνθάδ' ἀνιήσεις διὰ νύκτα<br/>
δινεύων κατὰ οἶκον, ὀπιπεύσεις δὲ γυναῖκας;<br/>
ἀλλ' ἔξελθε θύραζε, τάλαν, καὶ δαιτὸς ὄνησο:<br/>
ἢ τάχα καὶ δαλῷ βεβλημένος εἶσθα θύραζε."</ruby>

<ruby><rtc lang="grc" translate="no">τὴν δ' ἄρ' ὑπόδρα ἰδὼν προσέφη πολύμητις Ὀδυσσεύς:<br/>
"δαιμονίη, τί μοι ὧδ' ἐπέχεις κεκοτηότι θυμῷ;<br/>
ἦ ὅτι δὴ ῥυπόω, κακὰ δὲ χροὶ̈ εἵματα εἷμαι,<br/>
πτωχεύω δ' ἀνὰ δῆμον; ἀναγκαίη γὰρ ἐπείγει.<br/>
τοιοῦτοι πτωχοὶ καὶ ἀλήμονες ἄνδρες ἔασι<br/>
καὶ γὰρ ἐγώ ποτε οἶκον ἐν ἀνθρώποισιν ἔναιον<br/>
ὄλβιος ἀφνειὸν καὶ πολλάκι δόσκον ἀλήτῃ,<br/>
τοίῳ ὁποῖος ἔοι καὶ ὅτευ κεχρημένος ἔλθοι:<br/>
ἦσαν δὲ δμῶες μάλα μυρίοι, ἄλλα τε πολλὰ<br/>
οἷσίν τ' εὖ ζώουσι καὶ ἀφνειοὶ καλέονται.<br/>
ἀλλὰ Ζεὺς ἀλάπαξε Κρονίων: ἤθελε γάρ που:<br/>
τῷ νῦν μήποτε καὶ σύ, γύναι, ἀπὸ πᾶσαν ὀλέσσῃς<br/>
ἀγλαί̈ην, τῇ νῦν γε μετὰ δμῳῇσι κέκασσαι:<br/>
μή πώς τοι δέσποινα κοτεσσαμένη χαλεπήνῃ,<br/>
ἢ Ὀδυσεὺς ἔλθῃ: ἔτι γὰρ καὶ ἐλπίδος αἶσα.<br/>
εἰ δ' ὁ μὲν ὣς ἀπόλωλε καὶ οὐκέτι νόστιμός ἐστιν,<br/>
ἀλλ' ἤδη παῖς τοῖος Ἀπόλλωνός γε ἕκητι,<br/>
Τηλέμαχος: τὸν δ' οὔ τις ἐνὶ μεγάροισι γυναικῶν<br/>
λήθει ἀτασθάλλουσ', ἐπεὶ οὐκέτι τηλίκος ἐστίν."<br/>
ὣς φάτο, τοῦ δ' ἤκουσε περίφρων Πηνελόπεια,<br/>
ἀμφίπολον δ' ἐνένιπεν ἔπος τ' ἔφατ' ἔκ τ' ὀνόμαζε:</ruby>

<ruby><rtc lang="grc" translate="no">"πάντως, θαρσαλέη, κύον ἀδεές, οὔ τί με λήθεις<br/>
ἔρδουσα μέγα ἔργον, ὃ σῇ κεφαλῇ ἀναμάξεις:<br/>
πάντα γὰρ εὖ ᾔδησθ', ἐπεὶ ἐξ ἐμεῦ ἔκλυες αὐτῆς<br/>
ὡς τὸν ξεῖνον ἔμελλον ἐνὶ μεγάροισιν ἐμοῖσιν<br/>
ἀμφὶ πόσει εἴρεσθαι, ἐπεὶ πυκινῶς ἀκάχημαι."</ruby>

<ruby><rtc lang="grc" translate="no">ἦ ῥα καὶ Εὐρυνόμην ταμίην πρὸς μῦθον ἔειπεν:<br/>
"Εὐρυνόμη, φέρε δὴ δίφρον καὶ κῶας ἐπ' αὐτοῦ,<br/>
ὄφρα καθεζόμενος εἴπῃ ἔπος ἠδ' ἐπακούσῃ<br/>
ὁ ξεῖνος ἐμέθεν: ἐθέλω δέ μιν ἐξερέεσθαι."<br/>
ὣς ἔφαθ', ἡ δὲ μάλ' ὀτραλέως κατέθηκε φέρουσα<br/>
δίφρον ἐύ̈ξεστον καὶ ἐπ' αὐτῷ κῶας ἔβαλλεν:<br/>
ἔνθα καθέζετ' ἔπειτα πολύτλας δῖος Ὀδυσσεύς.<br/>
τοῖσι δὲ μύθων ἦρχε περίφρων Πηνελόπεια:</ruby>

<ruby><rtc lang="grc" translate="no">"ξεῖνε, τὸ μέν σε πρῶτον ἐγὼν εἰρήσομαι αὐτή:<br/>
τίς πόθεν εἶς ἀνδρῶν; πόθι τοι πόλις ἠδὲ τοκῆες;"</ruby>

<ruby><rtc lang="grc" translate="no">τὴν δ' ἀπαμειβόμενος προσέφη πολύμητις Ὀδυσσεύς:<br/>
"ὦ γύναι, οὐκ ἄν τίς σε βροτῶν ἐπ' ἀπείρονα γαῖαν<br/>
νεικέοι: ἦ γάρ σευ κλέος οὐρανὸν εὐρὺν ἱκάνει,<br/>
ὥς τέ τευ ἢ βασιλῆος ἀμύμονος, ὅς τε θεουδὴς<br/>
ἀνδράσιν ἐν πολλοῖσι καὶ ἰφθίμοισιν ἀνάσσων<br/>
εὐδικίας ἀνέχῃσι, φέρῃσι δὲ γαῖα μέλαινα<br/>
πυροὺς καὶ κριθάς, βρίθῃσι δὲ δένδρεα καρπῷ,<br/>
τίκτῃ δ' ἔμπεδα μῆλα, θάλασσα δὲ παρέχῃ ἰχθῦς<br/>
ἐξ εὐηγεσίης, ἀρετῶσι δὲ λαοὶ ὑπ' αὐτοῦ.<br/>
τῷ ἐμὲ νῦν τὰ μὲν ἄλλα μετάλλα σῷ ἐνὶ οἴκῳ,<br/>
μηδ' ἐμὸν ἐξερέεινε γένος καὶ πατρίδα γαῖαν,<br/>
μή μοι μᾶλλον θυμὸν ἐνιπλήσῃς ὀδυνάων<br/>
μνησαμένῳ μάλα δ' εἰμὶ πολύστονος: οὐδέ τί με χρὴ<br/>
οἴκῳ ἐν ἀλλοτρίῳ γοόωντά τε μυρόμενόν τε<br/>
ἧσθαι, ἐπεὶ κάκιον πενθήμεναι ἄκριτον αἰεί:<br/>
μή τίς μοι δμῳῶν νεμεσήσεται, ἠὲ σύ γ' αὐτή,<br/>
φῇ δὲ δακρυπλώειν βεβαρηότα με φρένας οἴνῳ."</ruby>

<ruby><rtc lang="grc" translate="no">τὸν δ' ἠμείβετ' ἔπειτα περίφρων Πηνελόπεια:<br/>
"ξεῖν', ἦ τοι μὲν ἐμὴν ἀρετὴν εἶδός τε δέμας τε<br/>
ὤλεσαν ἀθάνατοι, ὅτε Ἴλιον εἰσανέβαινον<br/>
Ἀργεῖοι, μετὰ τοῖσι δ' ἐμὸς πόσις ᾖεν Ὀδυσσεύς<br/>
εἰ κεῖνός γ' ἐλθὼν τὸν ἐμὸν βίον ἀμφιπολεύοι,<br/>
μεῖζον κε κλέος εἴη ἐμὸν καὶ κάλλιον οὕτως.<br/>
νῦν δ' ἄχομαι: τόσα γάρ μοι ἐπέσσευεν κακὰ δαίμων.<br/>
ὅσσοι γὰρ νήσοισιν ἐπικρατέουσιν ἄριστοι,<br/>
Δουλιχίῳ τε Σάμῃ τε καὶ ὑλήεντι Ζακύνθῳ,<br/>
οἵ τ' αὐτὴν Ἰθάκην εὐδείελον ἀμφινέμονται,<br/>
οἵ μ' ἀεκαζομένην μνῶνται, τρύχουσι δὲ οἶκον.<br/>
τῷ οὔτε ξείνων ἐμπάξομαι οὔθ' ἱκετάων<br/>
οὔτε τι κηρύκων, οἳ δημιοεργοὶ ἔασιν:<br/>
ἀλλ' Ὀδυσῆ ποθέουσα φίλον κατατήκομαι ἦτορ.<br/>
οἱ δὲ γάμον σπεύδουσιν: ἐγὼ δὲ δόλους τολυπεύω.<br/>
φᾶρος μέν μοι πρῶτον ἐνέπνευσε φρεσὶ δαίμων,<br/>
στησαμένῃ μέγαν ἱστόν, ἐνὶ μεγάροισιν ὑφαίνειν,<br/>
λεπτὸν καὶ περίμετρον: ἄφαρ δ' αὐτοῖς μετέειπον:</ruby>

<ruby><rtc lang="grc" translate="no">"κοῦροι, ἐμοὶ μνηστῆρες, ἐπεὶ θάνε δῖος Ὀδυσσεύς,<br/>
μίμνετ' ἐπειγόμενοι τὸν ἐμὸν γάμον, εἰς ὅ κε φᾶρος<br/>
ἐκτελέσω--μή μοι μεταμώνια νήματ' ὄληται--<br/>
Λαέρτῃ ἥρωϊ ταφήϊον, εἰς ὅτε κέν μιν<br/>
μοῖρ' ὀλοὴ καθέλῃσι τανηλεγέος θανάτοιο:<br/>
μή τίς μοι κατὰ δῆμον Ἀχαιϊάδων νεμεσήσῃ,<br/>
αἴ κεν ἄτερ σπείρου κεῖται πολλὰ κτεατίσσας.<br/>
"ὣς ἐφάμην, τοῖσιν δ' ἐπεπείθετο θυμὸς ἀγήνωρ.<br/>
ἔνθα καὶ ἠματίη μὲν ὑφαίνεσκον μέγαν ἱστόν,<br/>
νύκτας δ' ἀλλύεσκον, ἐπεὶ δαί̈δας παραθείμην.<br/>
ὣς τρίετες μὲν ἔληθον ἐγὼ καὶ ἔπειθον Ἀχαιούς:<br/>
ἀλλ' ὅτε τέτρατον ἦλθεν ἔτος καὶ ἐπήλυθον ὧραι,<br/>
μηνῶν φθινόντων, περὶ δ' ἤματα πόλλ' ἐτελέσθη,<br/>
καὶ τότε δή με διὰ δμῳάς, κύνας οὐκ ἀλεγούσας,<br/>
εἷλον ἐπελθόντες καὶ ὁμόκλησαν ἐπέεσσιν.<br/>
ὣς τὸ μὲν ἐξετέλεσσα, καὶ οὐκ ἐθέλουσ', ὑπ' ἀνάγκης:<br/>
νῦν δ' οὔτ' ἐκφυγέειν δύναμαι γάμον οὔτε τιν' ἄλλην<br/>
μῆτιν ἔθ' εὑρίσκω: μάλα δ' ὀτρύνουσι τοκῆες<br/>
γήμασθ', ἀσχαλάᾳ δὲ πάϊς βίοτον κατεδόντων,<br/>
γιγνώσκων: ἤδη γὰρ ἀνὴρ οἶός τε μάλιστα<br/>
οἴκου κήδεσθαι, τῷ τε Ζεὺς κῦδος ὀπάζει.<br/>
ἀλλὰ καὶ ὥς μοι εἰπὲ τεὸν γένος, ὁππόθεν ἐσσί.<br/>
οὐ γὰρ ἀπὸ δρυός ἐσσι παλαιφάτου οὐδ' ἀπὸ πέτρης."</ruby>

<ruby><rtc lang="grc" translate="no">τὴν δ' ἀπαμειβόμενος προσέφη πολύμητις Ὀδυσσεύς:<br/>
"ὦ γύναι αἰδοίη Λαερτιάδεω Ὀδυσῆος,<br/>
οὐκέτ' ἀπολλήξεις τὸν ἐμὸν γόνον ἐξερέουσα;<br/>
ἀλλ' ἔκ τοι ἐρέω: ἦ μέν μ' ἀχέεσσί γε δώσεις<br/>
πλείοσιν ἢ ἔχομαι: ἡ γὰρ δίκη, ὁππότε πάτρης<br/>
ἧς ἀπέῃσιν ἀνὴρ τόσσον χρόνον ὅσσον ἐγὼ νῦν,<br/>
πολλὰ βροτῶν ἐπὶ ἄστε' ἀλώμενος, ἄλγεα πάσχων:<br/>
ἀλλὰ καὶ ὣς ἐρέω ὅ μ' ἀνείρεαι ἠδὲ μεταλλᾷς.<br/>
Κρήτη τις γαῖ' ἔστι, μέσῳ ἐνὶ οἴνοπι πόντῳ,<br/>
καλὴ καὶ πίειρα, περίρρυτος: ἐν δ' ἄνθρωποι<br/>
πολλοί, ἀπειρέσιοι, καὶ ἐννήκοντα πόληες.<br/>
ἄλλη δ' ἄλλων γλῶσσα μεμιγμένη: ἐν μὲν Ἀχαιοί,<br/>
ἐν δ' Ἐτεόκρητες μεγαλήτορες, ἐν δὲ Κύδωνες,<br/>
Δωριέες τε τριχάϊκες δῖοί τε Πελασγοί.<br/>
τῇσι δ' ἐνὶ Κνωσός, μεγάλη πόλις, ἔνθα τε Μίνως<br/>
ἐννέωρος βασίλευε Διὸς μεγάλου ὀαριστής,<br/>
πατρὸς ἐμοῖο πατήρ, μεγαθύμου Δευκαλίωνος<br/>
Δευκαλίων δ' ἐμὲ τίκτε καὶ Ἰδομενῆα ἄνακτα:<br/>
ἀλλ' ὁ μὲν ἐν νήεσσι κορωνίσιν Ἴλιον ἴσω<br/>
ᾤχεθ' ἅμ' Ἀτρείδῃσιν, ἐμοὶ δ' ὄνομα κλυτὸν Αἴθων,<br/>
ὁπλότερος γενεῇ: ὁ δ' ἄρα πρότερος καὶ ἀρείων.<br/>
ἔνθ' Ὀδυσῆα ἐγὼν ἰδόμην καὶ ξείνια δῶκα.<br/>
καὶ γὰρ τὸν Κρήτηνδε κατήγαγεν ἲς ἀνέμοιο,<br/>
ἱέμενον Τροίηνδε παραπλάγξασα Μαλειῶν:<br/>
στῆσε δ' ἐν Ἀμνισῷ, ὅθι τε σπέος Εἰλειθυίης,<br/>
ἐν λιμέσιν χαλεποῖσι, μόγις δ' ὑπάλυξεν ἀέλλας.</ruby>

<ruby><rtc lang="grc" translate="no">αὐτίκα δ' Ἰδομενῆα μετάλλα ἄστυδ' ἀνελθών:<br/>
ξεῖνον γάρ οἱ ἔφασκε φίλον τ' ἔμεν αἰδοῖόν τε.<br/>
τῷ δ' ἤδη δεκάτη ἢ ἑνδεκάτη πέλεν ἠὼς<br/>
οἰχομένῳ σὺν νηυσὶ κορωνίσιν Ἴλιον εἴσω.<br/>
τὸν μὲν ἐγὼ πρὸς δώματ' ἄγων ἐὺ̈ ἐξείνισσα,<br/>
ἐνδυκέως φιλέων, πολλῶν κατὰ οἶκον ἐόντων:<br/>
καί οἱ τοῖς ἄλλοις ἑτάροις, οἳ ἅμ' αὐτῷ ἕποντο,<br/>
δημόθεν ἄλφιτα δῶκα καὶ αἴθοπα οἶνον ἀγείρας<br/>
καὶ βοῦς ἱρεύσασθαι, ἵνα πλησαίατο θυμόν.<br/>
ἔνθα δυώδεκα μὲν μένον ἤματα δῖοι Ἀχαιοί:<br/>
εἴλει γὰρ Βορέης ἄνεμος μέγας οὐδ' ἐπὶ γαίῃ<br/>
εἴα ἵστασθαι, χαλεπὸς δέ τις ὤρορε δαίμων.<br/>
τῇ τρισκαιδεκάτῃ δ' ἄνεμος πέσε, τοὶ δ' ἀνάγοντο."</ruby>

<ruby><rtc lang="grc" translate="no">ἴσκε ψεύδεα πολλὰ λέγων ἐτύμοισιν ὁμοῖα:<br/>
τῆς δ' ἄρ' ἀκουούσης ῥέε δάκρυα, τήκετο δὲ χρώς:<br/>
ὡς δὲ χιὼν κατατήκετ' ἐν ἀκροπόλοισιν ὄρεσσιν,<br/>
ἥν τ' Εὖρος κατέτηξεν, ἐπὴν Ζέφυρος καταχεύῃ:<br/>
τηκομένης δ' ἄρα τῆς ποταμοὶ πλήθουσι ῥέοντες:<br/>
ὣς τῆς τήκετο καλὰ παρήϊα δάκρυ χεούσης,<br/>
κλαιούσης ἑὸν ἄνδρα παρήμενον. αὐτὰρ Ὀδυσσεὺς<br/>
θυμῷ μὲν γοόωσαν ἑὴν ἐλέαιρε γυναῖκα,<br/>
ὀφθαλμοὶ δ' ὡς εἰ κέρα ἕστασαν ἠὲ σίδηρος<br/>
ἀτρέμας ἐν βλεφάροισι: δόλῳ δ' ὅ γε δάκρυα κεῦθεν.<br/>
ἡ δ' ἐπεὶ οὖν τάρφθη πολυδακρύτοιο γόοιο,<br/>
ἐξαῦτίς μιν ἔπεσσιν ἀμειβομένη προσέειπε:</ruby>

<ruby><rtc lang="grc" translate="no">"νῦν μὲν δή σευ, ξεῖνέ γ', ὀί̈ω πειρήσεσθαι,<br/>
εἰ ἐτεὸν δὴ κεῖθι σὺν ἀντιθέοις ἑτάροισι<br/>
ξείνισας ἐν μεγάροισιν ἐμὸν πόσιν, ὡς ἀγορεύεις.<br/>
εἰπέ μοι ὁπποῖ' ἄσσα περὶ χροὶ̈ εἵματα ἕστο,<br/>
αὐτός θ' οἷος ἔην, καὶ ἑταίρους, οἵ οἱ ἕποντο."</ruby>

<ruby><rtc lang="grc" translate="no">τὴν δ' ἀπαμειβόμενος προσέφη πολύμητις Ὀδυσσεύς:<br/>
"ὦ γύναι, ἀργαλέον τόσσον χρόνον ἀμφὶς ἐόντα<br/>
εἰπέμεν: ἤδη γάρ οἱ ἐεικοστὸν ἔτος ἐστὶν<br/>
ἐξ οὗ κεῖθεν ἔβη καὶ ἐμῆς ἀπελήλυθε πάτρης:<br/>
αὐτάρ τοι ἐρέω ὥς μοι ἰνδάλλεται ἦτορ.<br/>
χλαῖναν πορφυρέην οὔλην ἔχε δῖος Ὀδυσσεύς,<br/>
διπλῆν: αὐτάρ οἱ περόνη χρυσοῖο τέτυκτο<br/>
αὐλοῖσιν διδύμοισι: πάροιθε δὲ δαίδαλον ἦεν:<br/>
ἐν προτέροισι πόδεσσι κύων ἔχε ποικίλον ἐλλόν,<br/>
ἀσπαίροντα λάων: τὸ δὲ θαυμάζεσκον ἅπαντες,<br/>
ὡς οἱ χρύσεοι ἐόντες ὁ μὲν λάε νεβρὸν ἀπάγχων,<br/>
αὐτὰρ ὁ ἐκφυγέειν μεμαὼς ἤσπαιρε πόδεσσι.<br/>
τὸν δὲ χιτῶν' ἐνόησα περὶ χροὶ̈ σιγαλόεντα,<br/>
οἷόν τε κρομύοιο λοπὸν κάτα ἰσχαλέοιο:<br/>
τὼς μὲν ἔην μαλακός, λαμπρὸς δ' ἦν ἠέλιος ὥς:<br/>
ἦ μὲν πολλαί γ' αὐτὸν ἐθηήσαντο γυναῖκες.<br/>
ἄλλο δέ τοι ἐρέω, σὺ δ' ἐνὶ φρεσὶ βάλλεο σῇσιν:<br/>
οὐκ οἶδ' ἢ τάδε ἕστο περὶ χροὶ̈ οἴκοθ' Ὀδυσσεύς,<br/>
ἦ τις ἑταίρων δῶκε θοῆς ἐπὶ νηὸς ἰόντι,<br/>
ἤ τίς που καὶ ξεῖνος, ἐπεὶ πολλοῖσιν Ὀδυσσεὺς<br/>
ἔσκε φίλος: παῦροι γὰρ Ἀχαιῶν ἦσαν ὁμοῖοι.</ruby>

<ruby><rtc lang="grc" translate="no">καί οἱ ἐγὼ χάλκειον ἄορ καὶ δίπλακα δῶκα<br/>
καλὴν πορφυρέην καὶ τερμιόεντα χιτῶνα,<br/>
αἰδοίως δ' ἀπέπεμπον ἐϋσσέλμου ἐπὶ νηός.<br/>
καὶ μέν οἱ κῆρυξ ὀλίγον προγενέστερος αὐτοῦ<br/>
εἵπετο: καὶ τόν τοι μυθήσομαι, οἷος ἔην περ.<br/>
γυρὸς ἐν ὤμοισιν, μελανόχροος, οὐλοκάρηνος,<br/>
Εὐρυβάτης δ' ὄνομ' ἔσκε: τίεν δέ μιν ἔξοχον ἄλλων<br/>
ὧν ἑτάρων Ὀδυσεύς, ὅτι οἱ φρεσὶν ἄρτια ᾔδη."</ruby>

<ruby><rtc lang="grc" translate="no">"ὣς φάτο, τῇ δ' ἔτι μᾶλλον ὑφ' ἵμερον ὦρσε γόοιο,<br/>
σήματ' ἀναγνούσῃ τά οἱ ἔμπεδα πέφραδ' Ὀδυσσεύς.<br/>
ἡ δ' ἐπεὶ οὖν τάρφθη πολυδακρύτοιο γόοιο.<br/>
καὶ τότε μιν μύθοισιν ἀμειβομένη προσέειπε:</ruby>

<ruby><rtc lang="grc" translate="no">"νῦν μὲν δή μοι, ξεῖνε, πάρος περ ἐὼν ἐλεεινός,<br/>
ἐν μεγάροισιν ἐμοῖσι φίλος τ' ἔσῃ αἰδοῖός τε:<br/>
αὐτὴ γὰρ τάδε εἵματ' ἐγὼ πόρον, οἷ' ἀγορεύεις,<br/>
πτύξασ' ἐκ θαλάμου, περόνην τ' ἐπέθηκα φαεινὴν<br/>
κείνῳ ἄγαλμ' ἔμεναι: τὸν δ' οὐχ ὑποδέξομαι αὖτις<br/>
οἴκαδε νοστήσαντα φίλην ἐς πατρίδα γαῖαν.<br/>
τῷ ῥα κακῇ αἴσῃ κοίλης ἐπὶ νηὸς Ὀδυσσεὺς<br/>
ᾤχετ' ἐποψόμενος Κακοί̈λιον οὐκ ὀνομαστήν."</ruby>

<ruby><rtc lang="grc" translate="no">τὴν δ' ἀπαμειβόμενος προσέφη πολύμητις Ὀδυσσεύς:<br/>
"ὦ γύναι αἰδοίη Λαερτιάδεω Ὀδυσῆος,<br/>
μηκέτι νῦν χρόα καλὸν ἐναίρεο, μηδέ τι θυμὸν<br/>
τῆκε, πόσιν γοόωσα. νεμεσσῶμαί γε μὲν οὐδέν:<br/>
καὶ γάρ τίς τ' ἀλλοῖον ὀδύρεται ἄνδρ' ὀλέσασα<br/>
κουρίδιον, τῷ τέκνα τέκῃ φιλότητι μιγεῖσα,<br/>
ἢ Ὀδυσῆ', ὅν φασι θεοῖς ἐναλίγκιον εἶναι.<br/>
ἀλλὰ γόου μὲν παῦσαι, ἐμεῖο δὲ σύνθεο μῦθον:<br/>
νημερτέως γάρ τοι μυθήσομαι οὐδ' ἐπικεύσω<br/>
ὡς ἤδη Ὀδυσῆος ἐγὼ περὶ νόστου ἄκουσα<br/>
ἀγχοῦ, Θεσπρωτῶν ἀνδρῶν ἐν πίονι δήμῳ,<br/>
ζωοῦ: αὐτὰρ ἄγει κειμήλια πολλὰ καὶ ἐσθλὰ<br/>
αἰτίζων ἀνὰ δῆμον. ἀτὰρ ἐρίηρας ἑταίρους<br/>
ὤλεσε καὶ νῆα γλαφυρὴν ἐνὶ οἴνοπι πόντῳ,<br/>
Θρινακίης ἄπο νήσου ἰών: ὀδύσαντο γὰρ αὐτῷ<br/>
Ζεύς τε καὶ Ἠέλιος: τοῦ γὰρ βόας ἔκταν ἑταῖροι.<br/>
οἱ μὲν πάντες ὄλοντο πολυκλύστῳ ἐνὶ πόντῳ:<br/>
τὸν δ' ἄρ' ἐπὶ τρόπιος νεὸς ἔκβαλε κῦμ' ἐπὶ χέρσου,<br/>
Φαιήκων ἐς γαῖαν, οἳ ἀγχίθεοι γεγάασιν,<br/>
οἳ δή μιν περὶ κῆρι θεὸν ὣς τιμήσαντο<br/>
καί οἱ πολλὰ δόσαν πέμπειν τέ μιν ἤθελον αὐτοὶ<br/>
οἴκαδ' ἀπήμαντον. καί κεν πάλαι ἐνθάδ' Ὀδυσσεὺς<br/>
ἤην: ἀλλ' ἄρα οἱ τό γε κέρδιον εἴσατο θυμῷ,<br/>
χρήματ' ἀγυρτάζειν πολλὴν ἐπὶ γαῖαν ἰόντι:<br/>
ὣς περὶ κέρδεα πολλὰ καταθνητῶν ἀνθρώπων<br/>
οἶδ' Ὀδυσεύς, οὐδ' ἄν τις ἐρίσσειε βροτὸς ἄλλος.<br/>
ὥς μοι Θεσπρωτῶν βασιλεὺς μυθήσατο Φείδων:<br/>
ὤμνυε δὲ πρὸς ἔμ' αὐτόν, ἀποσπένδων ἐνὶ οἴκῳ,<br/>
νῆα κατειρύσθαι καὶ ἐπαρτέας ἔμμεν ἑταίρους,<br/>
οἳ δή μιν πέμψουσι φίλην ἐς πατρίδα γαῖαν.<br/>
ἀλλ' ἐμὲ πρὶν ἀπέπεμψε: τύχησε γὰρ ἐρχομένη νηῦς<br/>
ἀνδρῶν Θεσπρωτῶν ἐς Δουλίχιον πολύπυρον.<br/>
καί μοι κτήματ' ἔδειξεν, ὅσα ξυναγείρατ' Ὀδυσσεύς:<br/>
καί νύ κεν ἐς δεκάτην γενεὴν ἕτερόν γ' ἔτι βόσκοι,<br/>
ὅσσα οἱ ἐν μεγάροις κειμήλια κεῖτο ἄνακτος.<br/>
τὸν δ' ἐς Δωδώνην φάτο βήμεναι, ὄφρα θεοῖο<br/>
ἐκ δρυὸς ὑψικόμοιο Διὸς βουλὴν ἐπακούσαι,<br/>
ὅππως νοστήσειε φίλην ἐς πατρίδα γαῖαν<br/>
ἤδη δὴν ἀπεών, ἤ ἀμφαδὸν ἦε κρυφηδόν.<br/>
"ὣς ὁ μὲν οὕτως ἐστὶ σόος καὶ ἐλεύσεται ἤδη<br/>
ἄγχι μάλ', οὐδ' ἔτι τῆλε φίλων καὶ πατρίδος αἴης<br/>
δηρὸν ἀπεσσεῖται: ἔμπης δέ τοι ὅρκια δώσω.<br/>
ἴστω νῦν Ζεὺς πρῶτα, θεῶν ὕπατος καὶ ἄριστος,<br/>
ἱστίη τ' Ὀδυσῆος ἀμύμονος, ἣν ἀφικάνω:<br/>
ἦ μέν τοι τάδε πάντα τελείεται ὡς ἀγορεύω.<br/>
τοῦδ' αὐτοῦ λυκάβαντος ἐλεύσεται ἐνθάδ' Ὀδυσσεύς,<br/>
τοῦ μὲν φθίνοντος μηνός, τοῦ δ' ἱσταμένοιο."</ruby>

<ruby><rtc lang="grc" translate="no">τὸν δ' αὖτε προσέειπε περίφρων Πηνελόπεια:<br/>
"αἲ γὰρ τοῦτο, ξεῖνε, ἔπος τετελεσμένον εἴη:<br/>
τῷ κε τάχα γνοίης φιλότητά τε πολλά τε δῶρα<br/>
ἐξ ἐμεῦ, ὡς ἄν τίς σε συναντόμενος μακαρίζοι.<br/>
ἀλλά μοι ὧδ' ἀνὰ θυμὸν ὀί̈εται, ὡς ἔσεταί περ:<br/>
οὔτ' Ὀδυσεὺς ἔτι οἶκον ἐλεύσεται, οὔτε σὺ πομπῆς<br/>
τεύξῃ, ἐπεὶ οὐ τοῖοι σημάντορές εἰσ' ἐνὶ οἴκῳ<br/>
οἷος Ὀδυσσεὺς ἔσκε μετ' ἀνδράσιν, εἴ ποτ' ἔην γε,<br/>
ξείνους αἰδοίους ἀποπεμπέμεν ἠδὲ δέχεσθαι.<br/>
ἀλλά μιν, ἀμφίπολοι, ἀπονίψατε, κάτθετε δ' εὐνήν,<br/>
δέμνια καὶ χλαίνας καὶ ῥήγεα σιγαλόεντα,<br/>
ὥς κ' εὖ θαλπιόων χρυσόθρονον Ἠῶ ἵκηται.<br/>
ἠῶθεν δὲ μάλ' ἦρι λοέσσαι τε χρῖσαί τε,<br/>
ὥς κ' ἔνδον παρὰ Τηλεμάχῳ δείπνοιο μέδηται<br/>
ἥμενος ἐν μεγάρῳ: τῷ δ' ἄλγιον ὅς κεν ἐκείνων<br/>
τοῦτον ἀνιάζῃ θυμοφθόρος: οὐδέ τι ἔργον<br/>
ἐνθάδ' ἔτι πρήξει, μάλα περ κεχολωμένος αἰνῶς.<br/>
πῶς γὰρ ἐμεῦ σύ, ξεῖνε, δαήσεαι εἴ τι γυναικῶν<br/>
ἀλλάων περίειμι νόον καὶ ἐπίφρονα μῆτιν,<br/>
εἴ κεν ἀϋσταλέος, κακὰ εἱμένος ἐν μεγάροισιν<br/>
δαινύῃ; ἄνθρωποι δὲ μινυνθάδιοι τελέθουσιν.<br/>
ὃς μὲν ἀπηνὴς αὐτὸς ἔῃ καὶ ἀπηνέα εἰδῇ,<br/>
τῷ δὲ καταρῶνται πάντες βροτοὶ ἄλγε' ὀπίσσω<br/>
ζωῷ, ἀτὰρ τεθνεῶτί γ' ἐφεψιόωνται ἅπαντες:<br/>
ὃς δ' ἂν ἀμύμων αὐτὸς ἔῃ καὶ ἀμύμονα εἰδῇ,<br/>
τοῦ μέν τε κλέος εὐρὺ δὶα ξεῖνοι φορέουσι<br/>
πάντας ἐπ' ἀνθρώπους, πολλοί τέ μιν ἐσθλὸν ἔειπον."<br/>
τὴν δ' ἀπαμειβόμενος προσέφη πολύμητις Ὀδυσσεύς:<br/>
"ὦ γύναι αἰδοίη Λαερτιάδεω Ὀδυσῆος,<br/>
ἦ τοι ἐμοὶ χλαῖναι καὶ ῥήγεα σιγαλόεντα<br/>
ἤχθεθ', ὅτε πρῶτον Κρήτης ὄρεα νιφόεντα<br/>
νοσφισάμην ἐπὶ νηὸς ἰὼν δολιχηρέτμοιο,<br/>
κείω δ' ὡς τὸ πάρος περ ἀύ̈πνους νύκτας ἴαυον:<br/>
πολλὰς γὰρ δὴ νύκτας ἀεικελίῳ ἐνὶ κοίτῃ<br/>
ἄεσα καί τ' ἀνέμεινα ἐύ̈θρονον Ἠῶ δῖαν.<br/>
οὐδέ τί μοι ποδάνιπτρα ποδῶν ἐπιήρανα θυμῷ<br/>
γίγνεται: οὐδὲ γυνὴ ποδὸς ἅψεται ἡμετέροιο<br/>
τάων αἵ τοι δῶμα κάτα δρήστειραι ἔασιν,<br/>
εἰ μή τις γρηῦς ἔστι παλαιή, κεδνὰ ἰδυῖα,<br/>
ἥ τις δὴ τέτληκε τόσα φρεσὶν ὅσσα τ' ἐγώ περ:<br/>
τῇ δ' οὐκ ἂν φθονέοιμι ποδῶν ἅψασθαι ἐμεῖο."</ruby>

<ruby><rtc lang="grc" translate="no">τὸν δ' αὖτε προσέειπε περίφρων Πηνελόπεια:<br/>
"ξεῖνε φίλ': οὐ γάρ πώ τις ἀνὴρ πεπνυμένος ὧδε<br/>
ξείνων τηλεδαπῶν φιλίων ἐμὸν ἵκετο δῶμα,<br/>
ὡς σὺ μάλ' εὐφραδέως πεπνυμένα πάντ' ἀγορεύεις:<br/>
ἔστι δέ μοι γρηὺ̈ς πυκινὰ φρεσὶ μήδε' ἔχουσα<br/>
ἣ κεῖνον δύστηνον ἐὺ̈ τρέφεν ἠδ' ἀτίταλλε,<br/>
δεξαμένη χείρεσσ', ὅτε μιν πρῶτον τέκε μήτηρ,<br/>
ἥ σε πόδας νίψει, ὀλιγηπελέουσά περ ἔμπης.<br/>
ἀλλ' ἄγε νῦν ἀνστᾶσα, περίφρων Εὐρύκλεια,<br/>
νίψον σοῖο ἄνακτος ὁμήλικα: καί που Ὀδυσσεὺς<br/>
ἤδη τοιόσδ' ἐστὶ πόδας τοιόσδε τε χεῖρας:<br/>
αἶψα γὰρ ἐν κακότητι βροτοὶ καταγηράσκουσιν."<br/>
ὣς ἄρ' ἔφη, γρηὺ̈ς δὲ κατέσχετο χερσὶ πρόσωπα,<br/>
δάκρυα δ' ἔκβαλε θερμά, ἔπος δ' ὀλοφυδνὸν ἔειπεν:</ruby>

<ruby><rtc lang="grc" translate="no">"ὤ μοι ἐγὼ σέο, τέκνον, ἀμήχανος: ἦ σε περὶ Ζεὺς<br/>
ἀνθρώπων ἤχθηρε θεουδέα θυμὸν ἔχοντα.<br/>
οὐ γάρ πώ τις τόσσα βροτῶν Διὶ τερπικεραύνῳ<br/>
πίονα μηρί' ἔκη' οὐδ' ἐξαίτους ἑκατόμβας,<br/>
ὅσσα σὺ τῷ ἐδίδους, ἀρώμενος ἧος ἵκοιο<br/>
γῆράς τε λιπαρὸν θρέψαιό τε φαίδιμον υἱόν:<br/>
νῦν δέ τοι οἴῳ πάμπαν ἀφείλετο νόστιμον ἦμαρ.<br/>
οὕτω που καὶ κείνῳ ἐφεψιόωντο γυναῖκες<br/>
ξείνων τηλεδαπῶν, ὅτε τευ κλυτὰ δώμαθ' ἵκοιτο,<br/>
ὡς σέθεν αἱ κύνες αἵδε καθεψιόωνται ἅπασαι,<br/>
τάων νῦν λώβην τε καὶ αἴσχεα πόλλ' ἀλεείνων<br/>
οὐκ ἐάας νίζειν: ἐμὲ δ' οὐκ ἀέκουσαν ἄνωγε<br/>
κούρη Ἰκαρίοιο, περίφρων Πηνελόπεια.<br/>
τῷ σε πόδας νίψω ἅμα τ' αὐτῆς Πηνελοπείης<br/>
καὶ σέθεν εἵνεκ', ἐπεί μοι ὀρώρεται ἔνδοθι θυμὸς<br/>
κήδεσιν. ἀλλ' ἄγε νῦν ξυνίει ἔπος, ὅττι κεν εἴπω:<br/>
πολλοὶ δὴ ξεῖνοι ταλαπείριοι ἐνθάδ' ἵκοντο,<br/>
ἀλλ' οὔ πώ τινά φημι ἐοικότα ὧδε ἰδέσθαι<br/>
ὡς σὺ δέμας φωνήν τε πόδας τ' Ὀδυσῆϊ ἔοικας."</ruby>

<ruby><rtc lang="grc" translate="no">τὴν δ' ἀπαμειβόμενος προσέφη πολύμητις Ὀδυσσεύς:<br/>
"ὦ γρηῦ, οὕτω φασὶν ὅσοι ἴδον ὀφθαλμοῖσιν<br/>
ἡμέας ἀμφοτέρους, μάλα εἰκέλω ἀλλήλοιϊν<br/>
ἔμμεναι, ὡς σύ περ αὐτὴ ἐπιφρονέουσ' ἀγορεύεις."</ruby>

<ruby><rtc lang="grc" translate="no">ὣς ἄρ' ἔφη, γρηὺ̈ς δὲ λέβηθ' ἕλε παμφανόωντα<br/>
τοῦ πόδας ἐξαπένιζεν, ὕδωρ δ' ἐνεχεύατο πουλὺ<br/>
ψυχρόν, ἔπειτα δὲ θερμὸν ἐπήφυσεν. αὐτὰρ Ὀδυσσεὺς<br/>
ἷζεν ἐπ' ἐσχαρόφιν, ποτὶ δὲ σκότον ἐτράπετ' αἶψα:<br/>
αὐτίκα γὰρ κατὰ θυμὸν ὀί̈σατο, μή ἑ λαβοῦσα<br/>
οὐλὴν ἀμφράσσαιτο καὶ ἀμφαδὰ ἔργα γένοιτο.<br/>
νίζε δ' ἄρ' ἆσσον ἰοῦσα ἄναχθ' ἑόν: αὐτίκα δ' ἔγνω<br/>
οὐλήν, τήν ποτέ μιν σῦς ἤλασε λευκῷ ὀδόντι<br/>
Παρνησόνδ' ἐλθόντα μετ' Αὐτόλυκόν τε καὶ υἷας,<br/>
μητρὸς ἑῆς πάτερ' ἐσθλόν, ὃς ἀνθρώπους ἐκέκαστο<br/>
κλεπτοσύνῃ θ' ὅρκῳ τε: θεὸς δέ οἱ αὐτὸς ἔδωκεν<br/>
Ἑρμείας: τῷ γὰρ κεχαρισμένα μηρία καῖεν<br/>
ἀρνῶν ἠδ' ἐρίφων: ὁ δέ οἱ πρόφρων ἅμ' ὀπήδει.<br/>
Αὐτόλυκος δ' ἐλθὼν Ἰθάκης ἐς πίονα δῆμον<br/>
παῖδα νέον γεγαῶτα κιχήσατο θυγατέρος ἧς:<br/>
τόν ῥά οἱ Εὐρύκλεια φίλοις ἐπὶ γούνασι θῆκε<br/>
παυομένῳ δόρποιο, ἔπος τ' ἔφατ' ἔκ τ' ὀνόμαζεν:</ruby>

<ruby><rtc lang="grc" translate="no">"Αὐτόλυκ', αὐτὸς νῦν ὄνομ' εὕρεο ὅττι κε θῆαι<br/>
παιδὸς παιδὶ φίλῳ: πολυάρητος δέ τοί ἐστιν."<br/>
τὴν δ' αὖτ' Αὐτόλυκος ἀπαμείβετο φώνησέν τε:<br/>
"γαμβρὸς ἐμὸς θυγάτηρ τε, τίθεσθ' ὄνομ' ὅττι κεν εἴπω:<br/>
πολλοῖσιν γὰρ ἐγώ γε ὀδυσσάμενος τόδ' ἱκάνω,<br/>
ἀνδράσιν ἠδὲ γυναιξὶν ἀνὰ χθόνα πουλυβότειραν:<br/>
τῷ δ' Ὀδυσεὺς ὄνομ' ἔστω ἐπώνυμον: αὐτὰρ ἐγώ γε,<br/>
ὁππότ' ἂν ἡβήσας μητρώϊον ἐς μέγα δῶμα<br/>
ἔλθῃ Παρνησόνδ', ὅθι πού μοι κτήματ' ἔασι,<br/>
τῶν οἱ ἐγὼ δώσω καί μιν χαίροντ' ἀποπέμψω."</ruby>

<ruby><rtc lang="grc" translate="no">τῶν ἕνεκ' ἦλθ' Ὀδυσεύς, ἵνα οἱ πόροι ἀγλαὰ δῶρα.<br/>
τὸν μὲν ἄρ' Αὐτόλυκός τε καὶ υἱέες Αὐτολύκοιο<br/>
χερσίν τ' ἠσπάζοντο ἔπεσσί τε μειλιχίοισι:<br/>
μήτηρ δ' Ἀμφιθέη μητρὸς περιφῦσ' Ὀδυσῆϊ<br/>
κύσσ' ἄρα μιν κεφαλήν τε καὶ ἄμφω φάεα καλά.<br/>
Αὐτόλυκος δ' υἱοῖσιν ἐκέκλετο κυδαλίμοισι<br/>
δεῖπνον ἐφοπλίσσαι: τοὶ δ' ὀτρύνοντος ἄκουσαν,<br/>
αὐτίκα δ' εἰσάγαγον βοῦν ἄρσενα πενταέτηρον:<br/>
τὸν δέρον ἀμφί θ' ἕπον, καί μιν διέχευαν ἅπαντα,<br/>
μίστυλλόν τ' ἄρ' ἐπισταμένως πεῖράν τ' ὀβελοῖσιν,<br/>
ὤπτησάν τε περιφραδέως, δάσσαντό τε μοίρας.<br/>
ὣς τότε μὲν πρόπαν ἦμαρ ἐς ἠέλιον καταδύντα<br/>
δαίνυντ', οὐδέ τι θυμὸς ἐδεύετο δαιτὸς ἐί̈σης:<br/>
ἦμος δ' ἠέλιος κατέδυ καὶ ἐπὶ κνέφας ἦλθεν,<br/>
δὴ τότε κοιμήσαντο καὶ ὕπνου δῶρον ἕλοντο.</ruby>

<ruby><rtc lang="grc" translate="no">ἦμος δ' ἠριγένεια φάνη ῥοδοδάκτυλος Ἠώς,<br/>
βάν ῥ' ἴμεν ἐς θήρην, ἠμὲν κύνες ἠδὲ καὶ αὐτοὶ<br/>
υἱέες Αὐτολύκου: μετὰ τοῖσι δὲ δῖος Ὀδυσσεὺς<br/>
ἤϊεν: αἰπὺ δ' ὄρος προσέβαν καταειμένον ὕλῃ<br/>
Παρνησοῦ, τάχα δ' ἵκανον πτύχας ἠνεμοέσσας.<br/>
Ἠέλιος μὲν ἔπειτα νέον προσέβαλλεν ἀρούρας<br/>
ἐξ ἀκαλαρρείταο βαθυρρόου Ὠκεανοῖο,<br/>
οἱ δ' ἐς βῆσσαν ἵκανον ἐπακτῆρες: πρὸ δ' ἄρ' αὐτῶν<br/>
ἴχνι' ἐρευνῶντες κύνες ἤϊσαν, αὐτὰρ ὄπισθεν<br/>
υἱέες Αὐτολύκου: μετὰ τοῖσι δὲ δῖος Ὀδυσσεὺς<br/>
ἤϊεν ἄγχι κυνῶν, κραδάων δολιχόσκιον ἔγχος.<br/>
ἔνθα δ' ἄρ' ἐν λόχμῃ πυκινῇ κατέκειτο μέγας σῦς:<br/>
τὴν μὲν ἄρ' οὔτ' ἀνέμων διάει μένος ὑγρὸν ἀέντων,<br/>
οὔτε μιν Ἠέλιος φαέθων ἀκτῖσιν ἔβαλλεν,<br/>
οὔτ' ὄμβρος περάασκε διαμπερές: ὣς ἄρα πυκνὴ<br/>
ἦεν, ἀτὰρ φύλλων ἐνέην χύσις ἤλιθα πολλή.<br/>
τὸν δ' ἀνδρῶν τε κυνῶν τε περὶ κτύπος ἦλθε ποδοῖϊν,<br/>
ὡς ἐπάγοντες ἐπῇσαν: ὁ δ' ἀντίος ἐκ ξυλόχοιο<br/>
φρίξας εὖ λοφιήν, πῦρ δ' ὀφθαλμοῖσι δεδορκώς,<br/>
στῆ ῥ' αὐτῶν σχεδόθεν: ὁ δ' ἄρα πρώτιστος Ὀδυσσεὺς<br/>
ἔσσυτ' ἀνασχόμενος δολιχὸν δόρυ χειρὶ παχείῃ,<br/>
οὐτάμεναι μεμαώς: ὁ δέ μιν φθάμενος ἔλασεν σῦς<br/>
γουνὸς ὕπερ, πολλὸν δὲ διήφυσε σαρκὸς ὀδόντι<br/>
λικριφὶς ἀί̈ξας, οὐδ' ὀστέον ἵκετο φωτός.<br/>
τὸν δ' Ὀδυσεὺς οὔτησε τυχὼν κατὰ δεξιὸν ὦμον,<br/>
ἀντικρὺ δὲ διῆλθε φαεινοῦ δουρὸς ἀκωκή:<br/>
κὰδ δ' ἔπεσ' ἐν κονίῃσι μακών, ἀπὸ δ' ἔπτατο θυμός.</ruby>

<ruby><rtc lang="grc" translate="no">τὸν μὲν ἄρ' Αὐτολύκου παῖδες φίλοι ἀμφεπένοντο,<br/>
ὠτειλὴν δ' Ὀδυσῆος ἀμύμονος ἀντιθέοιο<br/>
δῆσαν ἐπισταμένως, ἐπαοιδῇ δ' αἷμα κελαινὸν<br/>
ἔσχεθον, αἶψα δ' ἵκοντο φίλου πρὸς δώματα πατρός.<br/>
τὸν μὲν ἄρ' Αὐτόλυκός τε καὶ υἱέες Αὐτολύκοιο<br/>
εὖ ἰησάμενοι ἠδ' ἀγλαὰ δῶρα πορόντες<br/>
καρπαλίμως χαίροντα φίλην ἐς πατρίδ' ἔπεμπον<br/>
εἰς Ἰθάκην. τῷ μέν ῥα πατὴρ καὶ πότνια μήτηρ<br/>
χαῖρον νοστήσαντι καὶ ἐξερέεινον ἕκαστα,<br/>
οὐλὴν ὅττι πάθοι: ὁ δ' ἄρα σφίσιν εὖ κατέλεξεν<br/>
ὥς μιν θηρεύοντ' ἔλασεν σῦς λευκῷ ὀδόντι,<br/>
Παρνησόνδ' ἐλθόντα σὺν υἱάσιν Αὐτολύκοιο.</ruby>

<ruby><rtc lang="grc" translate="no">τὴν γρηὺ̈ς χείρεσσι καταπρηνέσσι λαβοῦσα<br/>
γνῶ ῥ' ἐπιμασσαμένη, πόδα δὲ προέηκε φέρεσθαι:<br/>
ἐν δὲ λέβητι πέσε κνήμη, κανάχησε δὲ χαλκός,<br/>
ἂψ δ' ἑτέρωσ' ἐκλίθη: τὸ δ' ἐπὶ χθονὸς ἐξέχυθ' ὕδωρ.<br/>
τὴν δ' ἅμα χάρμα καὶ ἄλγος ἕλε φρένα, τὼ δέ οἱ ὄσσε<br/>
δακρυόφι πλῆσθεν, θαλερὴ δέ οἱ ἔσχετο φωνή.<br/>
ἁψαμένη δὲ γενείου Ὀδυσσῆα προσέειπεν:</ruby>

<ruby><rtc lang="grc" translate="no">"ἦ μάλ' Ὀδυσσεύς ἐσσι, φίλον τέκος: οὐδέ σ' ἐγώ γε<br/>
πρὶν ἔγνων, πρὶν πάντα ἄνακτ' ἐμὸν ἀμφαφάασθαι."</ruby>

<ruby><rtc lang="grc" translate="no">ἦ καὶ Πηνελόπειαν ἐσέδρακεν ὀφθαλμοῖσι,<br/>
πεφραδέειν ἐθέλουσα φίλον πόσιν ἔνδον ἐόντα.<br/>
ἡ δ' οὔτ' ἀθρῆσαι δύνατ' ἀντίη οὔτε νοῆσαι:<br/>
τῇ γὰρ Ἀθηναίη νόον ἔτραπεν: αὐτὰρ Ὀδυσσεὺς<br/>
χεῖρ' ἐπιμασσάμενος φάρυγος λάβε δεξιτερῆφι,<br/>
τῇ δ' ἑτέρῃ ἕθεν ἆσσον ἐρύσσατο φώνησέν τε.</ruby>

<ruby><rtc lang="grc" translate="no">"μαῖα, τίη μ' ἐθέλεις ὀλέσαι; σὺ δέ μ' ἔτρεφες αὐτὴ<br/>
τῷ σῷ ἐπὶ μαζῷ: νῦν δ' ἄλγεα πολλὰ μογήσας<br/>
ἤλυθον εἰκοστῷ ἔτεϊ ἐς πατρίδα γαῖαν.<br/>
ἀλλ' ἐπεὶ ἐφράσθης καί τοι θεὸς ἔμβαλε θυμῷ,<br/>
σίγα, μή τίς τ' ἄλλος ἐνὶ μεγάροισι πύθηται.<br/>
ὧδε γὰρ ἐξερέω, καὶ μὴν τετελεσμένον ἔσται:<br/>
εἴ χ' ὑπ' ἐμοί γε θεὸς δαμάσῃ μνηστῆρας ἀγαυούς,<br/>
οὐδὲ τροφοῦ οὔσης σεῦ ἀφέξομαι, ὁππότ' ἂν ἄλλας<br/>
δμῳὰς ἐν μεγάροισιν ἐμοῖς κτείνωμι γυναῖκας."</ruby>

<ruby><rtc lang="grc" translate="no">τὸν δ' αὖτε προσέειπε περίφρων Εὐρύκλεια:<br/>
"τέκνον ἐμόν, ποῖόν σε ἔπος φύγεν ἕρκος ὀδόντων.<br/>
οἶσθα μὲν οἷον ἐμὸν μένος ἔμπεδον οὐδ' ἐπιεικτόν,<br/>
ἕξω δ' ὡς ὅτε τις στερεὴ λίθος ἠὲ σίδηρος.<br/>
ἄλλο δέ τοι ἐρέω, σὺ δ' ἐνὶ φρεσὶ βάλλεο σῇσιν:<br/>
εἴ χ' ὑπό σοι γε θεὸς δαμάσῃ μνηστῆρας ἀγαυούς,<br/>
δὴ τότε τοι καταλέξω ἐνὶ μεγάροισι γυναῖκας,<br/>
αἵ τέ σ' ἀτιμάζουσι καὶ αἳ νηλείτιδές εἰσι."<br/>
τὴν δ' ἀπαμειβόμενος προσέφη πολύμητις Ὀδυσσεύς<br/>
"μαῖα, τίη δὲ σὺ τὰς μυθήσεαι; οὐδέ τί σε χρή.<br/>
εὖ νυ καὶ αὐτὸς ἐγὼ φράσομαι καὶ εἴσομ' ἑκάστην:<br/>
ἀλλ' ἔχε σιγῇ μῦθον, ἐπίτρεψον δὲ θεοῖσιν."</ruby>

<ruby><rtc lang="grc" translate="no">ὣς ἄρ' ἔφη, γρηὺ̈ς δὲ διὲκ μεγάροιο βεβήκει<br/>
οἰσομένη ποδάνιπτρα: τὰ γὰρ πρότερ' ἔκχυτο πάντα.<br/>
αὐτὰρ ἐπεὶ νίψεν τε καὶ ἤλειψεν λίπ' ἐλαίῳ,<br/>
αὖτις ἄρ' ἀσσοτέρω πυρὸς ἕλκετο δίφρον Ὀδυσσεὺς<br/>
θερσόμενος, οὐλὴν δὲ κατὰ ῥακέεσσι κάλυψε.</ruby>

<ruby><rtc lang="grc" translate="no">τοῖσι δὲ μύθων ἦρχε περίφρων Πηνελόπεια:<br/>
"ξεῖνε, τὸ μέν σ' ἔτι τυτθὸν ἐγὼν εἰρήσομαι αὐτή:<br/>
καὶ γὰρ δὴ κοίτοιο τάχ' ἔσσεται ἡδέος ὥρη,<br/>
ὅν τινά γ' ὕπνος ἕλοι γλυκερός, καὶ κηδόμενόν περ.<br/>
αὐτὰρ ἐμοὶ καὶ πένθος ἀμέτρητον πόρε δαίμων:<br/>
ἤματα μὲν γὰρ τέρπομ' ὀδυρομένη, γοόωσα,<br/>
ἔς τ' ἐμὰ ἔργ' ὁρόωσα καὶ ἀμφιπόλων ἐνὶ οἴκῳ:<br/>
αὐτὰρ ἐπὴν νὺξ ἔλθῃ, ἕλῃσί τε κοῖτος ἅπαντας,<br/>
κεῖμαι ἐνὶ λέκτρῳ, πυκιναὶ δέ μοι ἀμφ' ἀδινὸν κῆρ<br/>
ὀξεῖαι μελεδῶνες ὀδυρομένην ἐρέθουσιν.<br/>
ὡς δ' ὅτε Πανδαρέου κούρη, χλωρηὶ̈ς ἀηδών,<br/>
καλὸν ἀείδῃσιν ἔαρος νέον ἱσταμένοιο,<br/>
δενδρέων ἐν πετάλοισι καθεζομένη πυκινοῖσιν,<br/>
ἥ τε θαμὰ τρωπῶσα χέει πολυηχέα φωνήν,<br/>
παῖδ' ὀλοφυρομένη Ἴτυλον φίλον, ὅν ποτε χαλκῷ<br/>
κτεῖνε δι' ἀφραδίας, κοῦρον Ζήθοιο ἄνακτος,<br/>
ὣς καὶ ἐμοὶ δίχα θυμὸς ὀρώρεται ἔνθα καὶ ἔνθα,<br/>
ἠὲ μένω παρὰ παιδὶ καὶ ἔμπεδα πάντα φυλάσσω,<br/>
κτῆσιν ἐμήν, δμῶάς τε καὶ ὑψερεφὲς μέγα δῶμα,<br/>
εὐνήν τ' αἰδομένη πόσιος δήμοιό τε φῆμιν,<br/>
ἦ ἤδη ἅμ' ἕπωμαι Ἀχαιῶν ὅς τις ἄριστος<br/>
μνᾶται ἐνὶ μεγάροισι, πορὼν ἀπερείσια ἕδνα.<br/>
παῖς δ' ἐμὸς ἧος ἔην ἔτι νήπιος ἠδὲ χαλίφρων,<br/>
γήμασθ' οὔ μ' εἴα πόσιος κατὰ δῶμα λιποῦσαν:<br/>
νῦν δ' ὅτε δὴ μέγας ἐστὶ καὶ ἥβης μέτρον ἱκάνει,<br/>
καὶ δή μ' ἀρᾶται πάλιν ἐλθέμεν ἐκ μεγάροιο,<br/>
κτήσιος ἀσχαλόων, τήν οἱ κατέδουσιν Ἀχαιοί.<br/>
ἀλλ' ἄγε μοι τὸν ὄνειρον ὑπόκριναι καὶ ἄκουσον.<br/>
χῆνές μοι κατὰ οἶκον ἐείκοσι πυρὸν ἔδουσιν<br/>
ἐξ ὕδατος, καί τέ σφιν ἰαίνομαι εἰσορόωσα:<br/>
ἐλθὼν δ' ἐξ ὄρεος μέγας αἰετὸς ἀγκυλοχείλης<br/>
πᾶσι κατ' αὐχένας ἦξε καὶ ἔκτανεν: οἱ δ' ἐκέχυντο<br/>
ἀθρόοι ἐν μεγάροις, ὁ δ' ἐς αἰθέρα δῖαν ἀέρθη.<br/>
αὐτὰρ ἐγὼ κλαῖον καὶ ἐκώκυον ἔν περ ὀνείρῳ,<br/>
ἀμφὶ δ' ἔμ' ἠγερέθοντο ἐϋπλοκαμῖδες Ἀχαιαί,<br/>
οἴκτρ' ὀλοφυρομένην ὅ μοι αἰετὸς ἔκτανε χῆνας.<br/>
ἂψ δ' ἐλθὼν κατ' ἄρ' ἕζετ' ἐπὶ προὔχοντι μελάθρῳ,<br/>
φωνῇ δὲ βροτέῃ κατερήτυε φώνησέν τε:</ruby>

<ruby><rtc lang="grc" translate="no">"'θάρσει, Ἰκαρίου κούρη τηλεκλειτοῖο:<br/>
οὐκ ὄναρ, ἀλλ' ὕπαρ ἐσθλόν, ὅ τοι τετελεσμένον ἔσται.<br/>
χῆνες μὲν μνηστῆρες, ἐγὼ δέ τοι αἰετὸς ὄρνις<br/>
ἦα πάρος, νῦν αὖτε τεὸς πόσις εἰλήλουθα,<br/>
ὃς πᾶσι μνηστῆρσιν ἀεικέα πότμον ἐφήσω.'</ruby>

<ruby><rtc lang="grc" translate="no">"ὣς ἔφατ', αὐτὰρ ἐμὲ μελιηδὴς ὕπνος ἀνῆκε:<br/>
παπτήνασα δὲ χῆνας ἐνὶ μεγάροισι νόησα<br/>
πυρὸν ἐρεπτομένους παρὰ πύελον, ἧχι πάρος περ."</ruby>

<ruby><rtc lang="grc" translate="no">τὴν δ' ἀπαμειβόμενος προσέφη πολύμητις Ὀδυσσεύς:<br/>
"ὦ γύναι, οὔ πως ἔστιν ὑποκρίνασθαι ὄνειρον<br/>
ἄλλῃ ἀποκλίναντ', ἐπεὶ ἦ ῥά τοι αὐτὸς Ὀδυσσεὺς<br/>
πέφραδ' ὅπως τελέει: μνηστῆρσι δὲ φαίνετ' ὄλεθρος<br/>
πᾶσι μάλ', οὐδέ κέ τις θάνατον καὶ κῆρας ἀλύξει."</ruby>

<ruby><rtc lang="grc" translate="no">τὸν δ' αὖτε προσέειπε περίφρων Πηνελόπεια:<br/>
"ξεῖν', ἦ τοι μὲν ὄνειροι ἀμήχανοι ἀκριτόμυθοι<br/>
γίγνοντ', οὐδέ τι πάντα τελείεται ἀνθρώποισι.<br/>
δοιαὶ γάρ τε πύλαι ἀμενηνῶν εἰσὶν ὀνείρων:<br/>
αἱ μὲν γὰρ κεράεσσι τετεύχαται, αἱ δ' ἐλέφαντι:<br/>
τῶν οἳ μέν κ' ἔλθωσι διὰ πριστοῦ ἐλέφαντος,<br/>
οἵ ῥ' ἐλεφαίρονται, ἔπε' ἀκράαντα φέροντες:<br/>
οἱ δὲ διὰ ξεστῶν κεράων ἔλθωσι θύραζε,<br/>
οἵ ῥ' ἔτυμα κραίνουσι, βροτῶν ὅτε κέν τις ἴδηται.<br/>
ἀλλ' ἐμοὶ οὐκ ἐντεῦθεν ὀί̈ομαι αἰνὸν ὄνειρον<br/>
ἐλθέμεν: ἦ κ' ἀσπαστὸν ἐμοὶ καὶ παιδὶ γένοιτο.<br/>
ἄλλο δέ τοι ἐρέω, σὺ δ' ἐνὶ φρεσὶ βάλλεο σῇσιν:<br/>
ἥδε δὴ ἠὼς εἶσι δυσώνυμος, ἥ μ' Ὀδυσῆος<br/>
οἴκου ἀποσχήσει: νῦν γὰρ καταθήσω ἄεθλον,<br/>
τοὺς πελέκεας, τοὺς κεῖνος ἐνὶ μεγάροισιν ἑοῖσιν<br/>
ἵστασχ' ἑξείης, δρυόχους ὥς, δώδεκα πάντας:<br/>
στὰς δ' ὅ γε πολλὸν ἄνευθε διαρρίπτασκεν ὀϊστόν.<br/>
νῦν δὲ μνηστήρεσσιν ἄεθλον τοῦτον ἐφήσω:<br/>
ὃς δέ κε ῥηί̈τατ' ἐντανύσῃ βιὸν ἐν παλάμῃσι<br/>
καὶ διοϊστεύσῃ πελέκεων δυοκαίδεκα πάντων,<br/>
τῷ κεν ἅμ' ἑσποίμην, νοσφισσαμένη τόδε δῶμα<br/>
κουρίδιον, μάλα καλόν, ἐνίπλειον βιότοιο:<br/>
τοῦ ποτὲ μεμνήσεσθαι ὀί̈ομαι ἔν περ ὀνείρῳ."</ruby>

<ruby><rtc lang="grc" translate="no">τὴν δ' ἀπαμειβόμενος προσέφη πολύμητις Ὀδυσσεύς<br/>
"ὦ γύναι αἰδοίη Λαερτιάδεω Ὀδυσῆος,<br/>
μηκέτι νῦν ἀνάβαλλε δόμοις ἔνι τοῦτον ἄεθλον:<br/>
πρὶν γάρ τοι πολύμητις ἐλεύσεται ἐνθάδ' Ὀδυσσεύς,<br/>
πρὶν τούτους τόδε τόξον ἐύ̈ξοον ἀμφαφόωντας<br/>
νευρήν τ' ἐντανύσαι διοϊστεῦσαί τε σιδήρου."</ruby>

<ruby><rtc lang="grc" translate="no">τὸν δ' αὖτε προσέειπε περίφρων Πηνελόπεια:<br/>
"εἴ κ' ἐθέλοις μοι, ξεῖνε, παρήμενος ἐν μεγάροισι<br/>
τέρπειν, οὔ κέ μοι ὕπνος ἐπὶ βλεφάροισι χυθείη.<br/>
ἀλλ' οὐ γάρ πως ἔστιν ἀύ̈πνους ἔμμεναι αἰεὶ<br/>
ἀνθρώπους: ἐπὶ γάρ τοι ἑκάστῳ μοῖραν ἔθηκαν<br/>
ἀθάνατοι θνητοῖσιν ἐπὶ ζείδωρον ἄρουραν.<br/>
ἀλλ' ἦ τοι μὲν ἐγὼν ὑπερώϊον εἰσαναβᾶσα<br/>
λέξομαι εἰς εὐνήν, ἥ μοι στονόεσσα τέτυκται,<br/>
αἰεὶ δάκρυσ' ἐμοῖσι πεφυρμένη, ἐξ οὗ Ὀδυσσεὺς<br/>
ᾤχετ' ἐποψόμενος Κακοί̈λιον οὐκ ὀνομαστήν.<br/>
ἔνθα κε λεξαίμην: σὺ δὲ λέξεο τῷδ' ἐνὶ οἴκῳ,<br/>
ἢ χαμάδις στορέσας ἤ τοι κατὰ δέμνια θέντων."</ruby>

<ruby><rtc lang="grc" translate="no">ὣς εἰποῦσ' ἀνέβαιν' ὑπερώϊα σιγαλόεντα,<br/>
οὐκ οἴη, ἅμα τῇ γε καὶ ἀμφίπολοι κίον ἄλλαι.<br/>
ἐς δ' ὑπερῷ' ἀναβᾶσα σὺν ἀμφιπόλοισι γυναιξὶ<br/>
κλαῖεν ἔπειτ' Ὀδυσῆα, φίλον πόσιν, ὄφρα οἱ ὕπνον<br/>
ἡδὺν ἐπὶ βλεφάροισι βάλε γλαυκῶπις Ἀθήνη.</ruby>
