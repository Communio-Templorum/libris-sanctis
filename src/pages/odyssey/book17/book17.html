<h2>Book 17</h2>

<ruby><rtc lang="grc" translate="no">ἦμος δ' ἠριγένεια φάνη ῥοδοδάκτυλος Ἠώς,<br/>
δὴ τότ' ἔπειθ' ὑπὸ ποσσὶν ἐδήσατο καλὰ πέδιλα<br/>
Τηλέμαχος, φίλος υἱὸς Ὀδυσσῆος θείοιο,<br/>
εἵλετο δ' ἄλκιμον ἔγχος, ὅ οἱ παλάμηφιν ἀρήρει,<br/>
ἄστυδε ἱέμενος, καὶ ἑὸν προσέειπε συβώτην:</ruby>

<ruby><rtc lang="grc" translate="no">"ἄττ', ἦ τοι μὲν ἐγὼν εἶμ' ἐς πόλιν, ὄφρα με μήτηρ<br/>
ὄψεται: οὐ γάρ μιν πρόσθεν παύσεσθαι ὀί̈ω<br/>
κλαυθμοῦ τε στυγεροῖο γόοιό τε δακρυόεντος,<br/>
πρίν γ' αὐτόν με ἴδηται: ἀτὰρ σοί γ' ὧδ' ἐπιτέλλω.<br/>
τὸν ξεῖνον δύστηνον ἄγ' ἐς πόλιν, ὄφρ' ἂν ἐκεῖθι<br/>
δαῖτα πτωχεύῃ: δώσει δέ οἱ ὅς κ' ἐθέλῃσι<br/>
πύρνον καὶ κοτύλην: ἐμὲ δ' οὔ πως ἔστιν ἅπαντας<br/>
ἀνθρώπους ἀνέχεσθαι, ἔχοντά περ ἄλγεα θυμῷ:<br/>
ὁ ξεῖνος δ' εἴ περ μάλα μηνίει, ἄλγιον αὐτῷ<br/>
ἔσσεται: ἦ γὰρ ἐμοὶ φίλ' ἀληθέα μυθήσασθαι."</ruby>

<ruby><rtc lang="grc" translate="no">τὸν δ' ἀπαμειβόμενος προσέφη πολύμητις Ὀδυσσεύς:<br/>
"ὦ φίλος, οὐδέ τοι αὐτὸς ἐρύκεσθαι μενεαίνω:<br/>
πτωχῷ βέλτερόν ἐστι κατὰ πτόλιν ἠὲ κατ' ἀγροὺς<br/>
δαῖτα πτωχεύειν: δώσει δέ μοι ὅς κ' ἐθέλῃσιν.<br/>
οὐ γὰρ ἐπὶ σταθμοῖσι μένειν ἔτι τηλίκος εἰμί,<br/>
ὥστ' ἐπιτειλαμένῳ σημάντορι πάντα πιθέσθαι.<br/>
ἀλλ' ἔρχευ: ἐμὲ δ' ἄξει ἀνὴρ ὅδε, τὸν σὺ κελεύεις,<br/>
αὐτίκ' ἐπεί κε πυρὸς θερέω ἀλέη τε γένηται.<br/>
αἰνῶς γὰρ τάδε εἵματ' ἔχω κακά: μή με δαμάσσῃ<br/>
στίβη ὑπηοίη: ἕκαθεν δέ τε ἄστυ φάτ' εἶναι."</ruby>

<ruby><rtc lang="grc" translate="no">ὣς φάτο, Τηλέμαχος δὲ διὰ σταθμοῖο βεβήκει,<br/>
κραιπνὰ ποσὶ προβιβάς, κακὰ δὲ μνηστῆρσι φύτευεν.<br/>
αὐτὰρ ἐπεί ῥ' ἵκανε δόμους εὖ ναιετάοντας,<br/>
ἔγχος μέν ῥ' ἔστησε φέρων πρὸς κίονα μακρήν,<br/>
αὐτὸς δ' εἴσω ἴεν καὶ ὑπέρβη λάϊνον οὐδόν.</ruby>

<ruby><rtc lang="grc" translate="no">τὸν δὲ πολὺ πρώτη εἶδε τροφὸς Εὐρύκλεια,<br/>
κώεα καστορνῦσα θρόνοις ἔνι δαιδαλέοισι,<br/>
δακρύσασα δ' ἔπειτ' ἰθὺς κίεν: ἀμφὶ δ' ἄρ' ἄλλαι<br/>
δμῳαὶ Ὀδυσσῆος ταλασίφρονος ἠγερέθοντο,<br/>
καὶ κύνεον ἀγαπαζόμεναι κεφαλήν τε καὶ ὤμους.</ruby>

<ruby><rtc lang="grc" translate="no">ἡ δ' ἴεν ἐκ θαλάμοιο περίφρων Πηνελόπεια,<br/>
Ἀρτέμιδι ἰκέλη ἠὲ χρυσέῃ Ἀφροδίτῃ,<br/>
ἀμφὶ δὲ παιδὶ φίλῳ βάλε πήχεε δακρύσασα,<br/>
κύσσε δέ μιν κεφαλήν τε καὶ ἄμφω φάεα καλά,<br/>
καί ῥ' ὀλοφυρομένη ἔπεα πτερόεντα προσηύδα:</ruby>

<ruby><rtc lang="grc" translate="no">"ἦλθες, Τηλέμαχε, γλυκερὸν φάος. οὔ σ' ἔτ' ἐγώ γε<br/>
ὄψεσθαι ἐφάμην, ἐπεὶ ᾤχεο νηὶ̈ Πύλονδε<br/>
λάθρη, ἐμεῦ ἀέκητι, φίλου μετὰ πατρὸς ἀκουήν.<br/>
ἀλλ' ἄγε μοι κατάλεξον ὅπως ἤντησας ὀπωπῆς."<br/>
τὴν δ' αὖ Τηλέμαχος πεπνυμένος ἀντίον ηὔδα:<br/>
"μῆτερ ἐμή, μή μοι γόον ὄρνυθι μηδέ μοι ἦτορ<br/>
ἐν στήθεσσιν ὄρινε φυγόντι περ αἰπὺν ὄλεθρον:<br/>
ἀλλ' ὑδρηναμένη, καθαρὰ χροὶ̈ εἵμαθ' ἑλοῦσα,<br/>
εἰς ὑπερῷ' ἀναβᾶσα σὺν ἀμφιπόλοισι γυναιξὶν<br/>
εὔχεο πᾶσι θεοῖσι τεληέσσας ἑκατόμβας<br/>
ῥέξειν, αἴ κέ ποθι Ζεὺς ἄντιτα ἔργα τελέσσῃ.<br/>
αὐτὰρ ἐγὼν ἀγορὴν ἐσελεύσομαι, ὄφρα καλέσσω<br/>
ξεῖνον, ὅτις μοι κεῖθεν ἅμ' ἕσπετο δεῦρο κιόντι.<br/>
τὸν μὲν ἐγὼ προὔπεμψα σὺν ἀντιθέοις ἑτάροισι,<br/>
Πείραιον δέ μιν ἠνώγεα προτὶ οἶκον ἄγοντα<br/>
ἐνδυκέως φιλέειν καὶ τιέμεν, εἰς ὅ κεν ἔλθω."</ruby>

<ruby><rtc lang="grc" translate="no">ὣς ἄρ' ἐφώνησεν, τῇ δ' ἄπτερος ἔπλετο μῦθος.<br/>
ἡ δ' ὑδρηναμένη, καθαρὰ χροὶ̈ εἵμαθ' ἑλοῦσα,<br/>
εὔχετο πᾶσι θεοῖσι τεληέσσας ἑκατόμβας<br/>
ῥέξειν, αἴ κέ ποθι Ζεὺς ἄντιτα ἔργα τελέσσῃ.</ruby>

<ruby><rtc lang="grc" translate="no">Τηλέμαχος δ' ἄρ' ἔπειτα διὲκ μεγάροιο βεβήκει<br/>
ἔγχος ἔχων: ἅμα τῷ γε δύω κύνες ἀργοὶ ἕποντο.<br/>
θεσπεσίην δ' ἄρα τῷ γε χάριν κατέχευεν Ἀθήνη:<br/>
τὸν δ' ἄρα πάντες λαοὶ ἐπερχόμενον θηεῦντο.<br/>
ἀμφὶ δέ μιν μνηστῆρες ἀγήνορες ἠγερέθοντο<br/>
ἔσθλ' ἀγορεύοντες, κακὰ δὲ φρεσὶ βυσσοδόμευον.<br/>
αὐτὰρ ὁ τῶν μὲν ἔπειτα ἀλεύατο πουλὺν ὅμιλον,<br/>
ἀλλ' ἵνα Μέντωρ ἧστο καὶ Ἄντιφος ἠδ' Ἁλιθέρσης,<br/>
οἵ τε οἱ ἐξ ἀρχῆς πατρώϊοι ἦσαν ἑταῖροι,<br/>
ἔνθα καθέζετ' ἰών: τοὶ δ' ἐξερέεινον ἕκαστα.<br/>
τοῖσι δὲ Πείραιος δουρικλυτὸς ἐγγύθεν ἦλθεν<br/>
ξεῖνον ἄγων ἀγορήνδε διὰ πτόλιν: οὐδ' ἄρ' ἔτι δὴν<br/>
Τηλέμαχος ξείνοιο ἑκὰς τράπετ', ἀλλὰ παρέστη.<br/>
τὸν καὶ Πείραιος πρότερος πρὸς μῦθον ἔειπε:</ruby>

<ruby><rtc lang="grc" translate="no">"Τηλέμαχ', αἶψ' ὄτρυνον ἐμὸν ποτὶ δῶμα γυναῖκας,<br/>
ὥς τοι δῶρ' ἀποπέμψω, ἅ τοι Μενέλαος ἔδωκε."</ruby>

<ruby><rtc lang="grc" translate="no">τὸν δ' αὖ Τηλέμαχος πεπνυμένος ἀντίον ηὔδα:<br/>
"Πείραι', οὐ γάρ τ' ἴδμεν ὅπως ἔσται τάδε ἔργα.<br/>
εἴ κεν ἐμὲ μνηστῆρες ἀγήνορες ἐν μεγάροισι<br/>
λάθρη κτείναντες πατρώϊα πάντα δάσωνται,<br/>
αὐτὸν ἔχοντά σε βούλομ' ἐπαυρέμεν, ἤ τινα τῶνδε:<br/>
εἰ δέ κ' ἐγὼ τούτοισι φόνον καὶ κῆρα φυτεύσω,<br/>
δὴ τότε μοι χαίροντι φέρειν πρὸς δώματα χαίρων."<br/>
ὣς εἰπὼν ξεῖνον ταλαπείριον ἦγεν ἐς οἶκον.<br/>
αὐτὰρ ἐπεί ῥ' ἵκοντο δόμους εὖ ναιετάοντας,<br/>
χλαίνας μὲν κατέθεντο κατὰ κλισμούς τε θρόνους τε,<br/>
ἐς δ' ἀσαμίνθους βάντες ἐϋξέστας λούσαντο.<br/>
τοὺς δ' ἐπεὶ οὖν δμῳαὶ λοῦσαν καὶ χρῖσαν ἐλαίῳ,<br/>
ἀμφὶ δ' ἄρα χλαίνας οὔλας βάλον ἠδὲ χιτῶνας,<br/>
ἔκ ῥ' ἀσαμίνθων βάντες ἐπὶ κλισμοῖσι καθῖζον.<br/>
χέρνιβα δ' ἀμφίπολος προχόῳ ἐπέχευε φέρουσα<br/>
καλῇ χρυσείῃ, ὑπὲρ ἀργυρέοιο λέβητος,<br/>
νίψασθαι: παρὰ δὲ ξεστὴν ἐτάνυσσε τράπεζαν.<br/>
σῖτον δ' αἰδοίη ταμίη παρέθηκε φέρουσα,<br/>
εἴδατα πόλλ' ἐπιθεῖσα, χαριζομένη παρεόντων.<br/>
μήτηρ δ' ἀντίον ἷζε παρὰ σταθμὸν μεγάροιο<br/>
κλισμῷ κεκλιμένη, λέπτ' ἠλάκατα στρωφῶσα.<br/>
οἱ δ' ἐπ' ὀνείαθ' ἑτοῖμα προκείμενα χεῖρας ἴαλλον,<br/>
αὐτὰρ ἐπεὶ πόσιος καὶ ἐδητύος ἐξ ἔρον ἕντο,<br/>
τοῖσι δὲ μύθων ἦρχε περίφρων Πηνελόπεια:</ruby>

<ruby><rtc lang="grc" translate="no">"Τηλέμαχ', ἦ τοι ἐγὼν ὑπερώϊον εἰσαναβᾶσα<br/>
λέξομαι εἰς εὐνήν, ἥ μοι στονόεσσα τέτυκται,<br/>
αἰεὶ δάκρυσ' ἐμοῖσι πεφυρμένη, ἐξ οὗ Ὀδυσσεὺς<br/>
ᾤχεθ' ἅμ' Ἀτρεί̈δῃσιν ἐς Ἴλιον: οὐδέ μοι ἔτλης,<br/>
πρὶν ἐλθεῖν μνηστῆρας ἀγήνορας ἐς τόδε δῶμα,<br/>
νόστον σοῦ πατρὸς σάφα εἰπέμεν, εἴ που ἄκουσας."</ruby>

<ruby><rtc lang="grc" translate="no">τὴν δ' αὖ Τηλέμαχος πεπνυμένος ἀντίον ηὔδα:<br/>
"τοιγὰρ ἐγώ τοι, μῆτερ, ἀληθείην καταλέξω.<br/>
ᾠχόμεθ' ἔς τε Πύλον καὶ Νέστορα, ποιμένα λαῶν:<br/>
δεξάμενος δέ με κεῖνος ἐν ὑψηλοῖσι δόμοισιν<br/>
ἐνδυκέως ἐφίλει, ὡς εἴ τε πατὴρ ἑὸν υἱὸν<br/>
ἐλθόντα χρόνιον νέον ἄλλοθεν: ὣς ἐμὲ κεῖνος<br/>
ἐνδυκέως ἐκόμιζε σὺν υἱάσι κυδαλίμοισιν.<br/>
αὐτὰρ Ὀδυσσῆος ταλασίφρονος οὔ ποτ' ἔφασκεν,<br/>
ζωοῦ οὐδὲ θανόντος, ἐπιχθονίων τευ ἀκοῦσαι:<br/>
ἀλλά μ' ἐς Ἀτρεί̈δην, δουρικλειτὸν Μενέλαον,<br/>
ἵπποισι προὔπεμψε καὶ ἅρμασι κολλητοῖσιν.<br/>
ἔνθ' ἴδον Ἀργείην Ἑλένην, ἧς εἵνεκα πολλὰ<br/>
Ἀργεῖοι Τρῶές τε θεῶν ἰότητι μόγησαν.<br/>
εἴρετο δ' αὐτίκ' ἔπειτα βοὴν ἀγαθὸς Μενέλαος<br/>
ὅττευ χρηί̈ζων ἱκόμην Λακεδαίμονα δῖαν:<br/>
αὐτὰρ ἐγὼ τῷ πᾶσαν ἀληθείην κατέλεξα:<br/>
καὶ τότε δή με ἔπεσσιν ἀμειβόμενος προσέειπεν:</ruby>

<ruby><rtc lang="grc" translate="no">"ὢ πόποι, ἦ μάλα δὴ κρατερόφρονος ἀνδρὸς ἐν εὐνῇ<br/>
ἤθελον εὐνηθῆναι, ἀνάλκιδες αὐτοὶ ἐόντες.<br/>
ὡς δ' ὁπότ' ἐν ξυλόχῳ ἔλαφος κρατεροῖο λέοντος<br/>
νεβροὺς κοιμήσασα νεηγενέας γαλαθηνοὺς<br/>
κνημοὺς ἐξερέῃσι καὶ ἄγκεα ποιήεντα<br/>
βοσκομένη, ὁ δ' ἔπειτα ἑὴν εἰσήλυθεν εὐνήν,<br/>
ἀμφοτέροισι δὲ τοῖσιν ἀεικέα πότμον ἐφῆκεν,<br/>
ὣς Ὀδυσεὺς κείνοισιν ἀεικέα πότμον ἐφήσει.<br/>
αἲ γάρ, Ζεῦ τε πάτερ καὶ Ἀθηναίη καὶ Ἄπολλον,<br/>
τοῖος ἐὼν οἷός ποτ' ἐϋκτιμένῃ ἐνὶ Λέσβῳ<br/>
ἐξ ἔριδος Φιλομηλεί̈δῃ ἐπάλαισεν ἀναστάς,<br/>
κὰδ δ' ἔβαλε κρατερῶς, κεχάροντο δὲ πάντες Ἀχαιοί,<br/>
τοῖος ἐὼν μνηστῆρσιν ὁμιλήσειεν Ὀδυσσεύς:<br/>
πάντες κ' ὠκύμοροί τε γενοίατο πικρόγαμοί τε.<br/>
ταῦτα δ' ἅ μ' εἰρωτᾷς καὶ λίσσεαι, οὐκ ἂν ἐγώ γε<br/>
ἄλλα παρὲξ εἴποιμι παρακλιδὸν οὐδ' ἀπατήσω,<br/>
ἀλλὰ τὰ μέν μοι ἔειπε γέρων ἅλιος νημερτής,<br/>
τῶν οὐδέν τοι ἐγὼ κρύψω ἔπος οὐδ' ἐπικεύσω.<br/>
φῆ μιν ὅ γ' ἐν νήσῳ ἰδέειν κρατέρ' ἄλγε' ἔχοντα,<br/>
νύμφης ἐν μεγάροισι Καλυψοῦς, ἥ μιν ἀνάγκῃ<br/>
ἴσχει: ὁ δ' οὐ δύναται ἣν πατρίδα γαῖαν ἱκέσθαι.<br/>
οὐ γάρ οἱ πάρα νῆες ἐπήρετμοι καὶ ἑταῖροι,<br/>
οἵ κέν μιν πέμποιεν ἐπ' εὐρέα νῶτα θαλάσσης"</ruby>

<ruby><rtc lang="grc" translate="no">"ὣς ἔφατ' Ἀτρεί̈δης, δουρικλειτὸς Μενέλαος.<br/>
ταῦτα τελευτήσας νεόμην: ἔδοσαν δέ μοι οὖρον<br/>
ἀθάνατοι, τοί μ' ὦκα φίλην ἐς πατρίδ' ἔπεμψαν."</ruby>

<ruby><rtc lang="grc" translate="no">ὣς φάτο, τῇ δ' ἄρα θυμὸν ἐνὶ στήθεσσιν ὄρινε.<br/>
τοῖσι δὲ καὶ μετέειπε Θεοκλύμενος θεοειδής:</ruby>

<ruby><rtc lang="grc" translate="no">"ὦ γύναι αἰδοίη Λαερτιάδεω Ὀδυσῆος,<br/>
ἦ τοι ὅ γ' οὐ σάφα οἶδεν, ἐμεῖο δὲ σύνθεο μῦθον:<br/>
ἀτρεκέως γάρ σοι μαντεύσομαι οὐδ' ἐπικεύσω:<br/>
ἴστω νῦν Ζεὺς πρῶτα θεῶν, ξενίη τε τράπεζα<br/>
ἱστίη τ' Ὀδυσῆος ἀμύμονος, ἣν ἀφικάνω,<br/>
ὡς ἦ τοι Ὀδυσεὺς ἤδη ἐν πατρίδι γαίῃ,<br/>
ἥμενος ἢ ἕρπων, τάδε πευθόμενος κακὰ ἔργα,<br/>
ἔστιν, ἀτὰρ μνηστῆρσι κακὸν πάντεσσι φυτεύει:<br/>
τοῖον ἐγὼν οἰωνὸν ἐϋσσέλμου ἐπὶ νηὸς<br/>
ἥμενος ἐφρασάμην καὶ Τηλεμάχῳ ἐγεγώνευν."</ruby>

<ruby><rtc lang="grc" translate="no">τὸν δ' αὖτε προσέειπε περίφρων Πηνελόπεια:<br/>
"αἲ γὰρ τοῦτο, ξεῖνε, ἔπος τετελεσμένον εἴη:<br/>
τῷ κε τάχα γνοίης φιλότητά τε πολλά τε δῶρα<br/>
ἐξ ἐμεῦ, ὡς ἄν τίς σε συναντόμενος μακαρίζοι."<br/>
ὣς οἱ μὲν τοιαῦτα πρὸς ἀλλήλους ἀγόρευον,<br/>
μνηστῆρες δὲ πάροιθεν Ὀδυσσῆος μεγάροιο<br/>
δίσκοισιν τέρποντο καὶ αἰγανέῃσιν ἱέντες,<br/>
ἐν τυκτῷ δαπέδῳ, ὅθι περ πάρος ὕβριν ἔχοντες.<br/>
ἀλλ' ὅτε δὴ δείπνηστος ἔην καὶ ἐπήλυθε μῆλα<br/>
πάντοθεν ἐξ ἀγρῶν, οἱ δ' ἤγαγον οἳ τὸ πάρος περ,<br/>
καὶ τότε δή σφιν ἔειπε Μέδων: ὃς γάρ ῥα μάλιστα<br/>
ἥνδανε κηρύκων, καὶ σφιν παρεγίγνετο δαιτί:</ruby>

<ruby><rtc lang="grc" translate="no">"κοῦροι, ἐπεὶ δὴ πάντες ἐτέρφθητε φρέν' ἀέθλοις,<br/>
ἔρχεσθε πρὸς δώμαθ', ἵν' ἐντυνώμεθα δαῖτα:<br/>
οὐ μὲν γάρ τι χέρειον ἐν ὥρῃ δεῖπνον ἑλέσθαι."</ruby>

<ruby><rtc lang="grc" translate="no">ὣς ἔφαθ', οἱ δ' ἀνστάντες ἔβαν πείθοντό τε μύθῳ.<br/>
αὐτὰρ ἐπεί ῥ' ἵκοντο δόμους εὖ ναιετάοντας,<br/>
χλαίνας μὲν κατέθεντο κατὰ κλισμούς τε θρόνους τε,<br/>
οἱ δ' ἱέρευον ὄϊς μεγάλους καὶ πίονας αἶγας,<br/>
ἵρευον δὲ σύας σιάλους καὶ βοῦν ἀγελαίην,<br/>
δαῖτ' ἐντυνόμενοι. τοὶ δ' ἐξ ἀγροῖο πόλινδε<br/>
ὠτρύνοντ' Ὀδυσεύς τ' ἰέναι καὶ δῖος ὑφορβός.<br/>
τοῖσι δὲ μύθων ἦρχε συβώτης, ὄρχαμος ἀνδρῶν:</ruby>

<ruby><rtc lang="grc" translate="no">"ξεῖν', ἐπεὶ ἂρ δὴ ἔπειτα πόλινδ' ἰέναι μενεαίνεις<br/>
σήμερον, ὡς ἐπέτελλεν ἄναξ ἐμός--ἦ σ' ἂν ἐγώ γε<br/>
αὐτοῦ βουλοίμην σταθμῶν ῥυτῆρα λιπέσθαι:<br/>
ἀλλὰ τὸν αἰδέομαι καὶ δείδια, μή μοι ὀπίσσω<br/>
νεικείῃ: χαλεπαὶ δέ τ' ἀνάκτων εἰσὶν ὁμοκλαί--<br/>
ἀλλ' ἄγε νῦν ἴομεν: δὴ γὰρ μέμβλωκε μάλιστα<br/>
ἦμαρ, ἀτὰρ τάχα τοι ποτὶ ἕσπερα ῥίγιον ἔσται."</ruby>

<ruby><rtc lang="grc" translate="no">τὸν δ' ἀπαμειβόμενος προσέφη πολύμητις Ὀδυσσεύς:<br/>
"γιγνώσκω, φρονέω: τά γε δὴ νοέοντι κελεύεις.<br/>
ἀλλ' ἴομεν, σὺ δ' ἔπειτα διαμπερὲς ἡγεμόνευε.<br/>
δὸς δέ μοι, εἴ ποθί τοι ῥόπαλον τετμημένον ἐστίν,<br/>
σκηρίπτεσθ', ἐπεὶ ἦ φατ' ἀρισφαλέ' ἔμμεναι οὐδόν."</ruby>

<ruby><rtc lang="grc" translate="no">ἦ ῥα καὶ ἀμφ' ὤμοισιν ἀεικέα βάλλετο πήρην,<br/>
πυκνὰ ῥωγαλέην: ἐν δὲ στρόφος ἦεν ἀορτήρ:<br/>
Εὔμαιος δ' ἄρα οἱ σκῆπτρον θυμαρὲς ἔδωκε.<br/>
τὼ βήτην, σταθμὸν δὲ κύνες καὶ βώτορες ἄνδρες<br/>
ῥύατ' ὄπισθε μένοντες: ὁ δ' ἐς πόλιν ἦγεν ἄνακτα<br/>
πτωχῷ λευγαλέῳ ἐναλίγκιον ἠδὲ γέροντι,<br/>
σκηπτόμενον: τὰ δὲ λυγρὰ περὶ χροὶ̈ εἵματα ἕστο.<br/>
ἀλλ' ὅτε δὴ στείχοντες ὁδὸν κάτα παιπαλόεσσαν<br/>
ἄστεος ἐγγὺς ἔσαν καὶ ἐπὶ κρήνην ἀφίκοντο<br/>
τυκτὴν καλλίροον, ὅθεν ὑδρεύοντο πολῖται,<br/>
τὴν ποίησ' Ἴθακος καὶ Νήριτος ἠδὲ Πολύκτωρ:<br/>
ἀμφὶ δ' ἄρ' αἰγείρων ὑδατοτρεφέων ἦν ἄλσος,<br/>
πάντοσε κυκλοτερές, κατὰ δὲ ψυχρὸν ῥέεν ὕδωρ<br/>
ὑψόθεν ἐκ πέτρης: βωμὸς δ' ἐφύπερθε τέτυκτο<br/>
νυμφάων, ὅθι πάντες ἐπιρρέζεσκον ὁδῖται:<br/>
ἔνθα σφέας ἐκίχαν' υἱὸς Δολίοιο Μελανθεὺς<br/>
αἶγας ἄγων, αἳ πᾶσι μετέπρεπον αἰπολίοισι,<br/>
δεῖπνον μνηστήρεσσι: δύω δ' ἅμ' ἕποντο νομῆες.<br/>
τοὺς δὲ ἰδὼν νείκεσσεν ἔπος τ' ἔφατ' ἔκ τ' ὀνόμαζεν,<br/>
ἔκπαγλον καὶ ἀεικές: ὄρινε δὲ κῆρ Ὀδυσῆος:</ruby>

<ruby><rtc lang="grc" translate="no">"νῦν μὲν δὴ μάλα πάγχυ κακὸς κακὸν ἡγηλάζει,<br/>
ὡς αἰεὶ τὸν ὁμοῖον ἄγει θεὸς ὡς τὸν ὁμοῖν.<br/>
πῇ δὴ τόνδε μολοβρὸν ἄγεις, ἀμέγαρτε συβῶτα,<br/>
πτωχὸν ἀνιηρόν δαιτῶν ἀπολυμαντῆρα;<br/>
ὃς πολλῇς φλιῇσι παραστὰς θλίψεται ὤμους,<br/>
αἰτίζων ἀκόλους, οὐκ ἄορας οὐδὲ λέβητας:<br/>
τόν κ' εἴ μοι δοίης σταθμῶν ῥυτῆρα γενέσθαι<br/>
σηκοκόρον τ' ἔμεναι θαλλόν τ' ἐρίφοισι φορῆναι,<br/>
καί κεν ὀρὸν πίνων μεγάλην ἐπιγουνίδα θεῖτο.<br/>
ἀλλ' ἐπεὶ οὖν δὴ ἔργα κάκ' ἔμμαθεν, οὐκ ἐθελήσει<br/>
ἔργον ἐποίχεσθαι, ἀλλὰ πτώσσων κατὰ δῆμον<br/>
βούλεται αἰτίζων βόσκειν ἣν γαστέρ' ἄναλτον.<br/>
ἀλλ' ἔκ τοι ἐρέω, τὸ δὲ καὶ τετελεσμένον ἔσται:<br/>
αἴ κ' ἔλθῃ πρὸς δώματ' Ὀδυσσῆος θείοιο,<br/>
πολλά οἱ ἀμφὶ κάρη σφέλα ἀνδρῶν ἐκ παλαμάων<br/>
πλευραὶ ἀποτρίψουσι δόμον κάτα βαλλομένοιο."</ruby>

<ruby><rtc lang="grc" translate="no">ὣς φάτο, καὶ παριὼν λὰξ ἔνθορεν ἀφραδίῃσιν<br/>
ἰσχίῳ: οὐδέ μιν ἐκτὸς ἀταρπιτοῦ ἐστυφέλιξεν,<br/>
ἀλλ' ἔμεν' ἀσφαλέως: ὁ δὲ μερμήριξεν Ὀδυσσεὺς<br/>
ἠὲ μεταί̈ξας ῥοπάλῳ ἐκ θυμὸν ἕλοιτο,<br/>
ἦ πρὸς γῆν ἐλάσειε κάρη ἀμφουδὶς ἀείρας.<br/>
ἀλλ' ἐπετόλμησε, φρεσὶ δ' ἔσχετο: τὸν δὲ συβώτης<br/>
νείκεσ' ἐσάντα ἰδών, μέγα δ' εὔξατο χεῖρας ἀνασχών:</ruby>

<ruby><rtc lang="grc" translate="no">"νύμφαι κρηναῖαι, κοῦραι Διός, εἴ ποτ' Ὀδυσσεὺς<br/>
ὔμμ' ἐπὶ μηρί' ἔκηε, καλύψας πίονι δημῷ,<br/>
ἀρνῶν ἠδ' ἐρίφων, τόδε μοι κρηήνατ' ἐέλδωρ,<br/>
ὡς ἔλθοι μὲν κεῖνος ἀνήρ, ἀγάγοι δέ ἑ δαίμων:<br/>
τῷ κέ τοι ἀγλαί̈ας γε διασκεδάσειεν ἁπάσας,<br/>
τὰς νῦν ὑβρίζων φορέεις, ἀλαλήμενος αἰεὶ<br/>
ἄστυ κάτ': αὐτὰρ μῆλα κακοὶ φθείρουσι νομῆες."<br/>
τὸν δ' αὖτε προσέειπε Μελάνθιος, αἰπόλος αἰγῶν:<br/>
"ὢ πόποι, οἶον ἔειπε κύων ὀλοφώϊα εἰδώς,<br/>
τόν ποτ' ἐγὼν ἐπὶ νηὸς ἐϋσσέλμοιο μελαίνης<br/>
ἄξω τῆλ' Ἰθάκης, ἵνα μοι βίοτον πολὺν ἄλφοι.<br/>
αἲ γὰρ Τηλέμαχον βάλοι ἀργυρότοξος Ἀπόλλων<br/>
σήμερον ἐν μεγάροις, ἢ ὑπὸ μνηστῆρσι δαμείη,<br/>
ὡς Ὀδυσῆί̈ γε τηλοῦ ἀπώλετο νόστιμον ἦμαρ."</ruby>

<ruby><rtc lang="grc" translate="no">ὣς εἰπὼν τοὺς μὲν λίπεν αὐτοῦ ἦκα κιόντας,<br/>
αὐτὰρ ὁ βῆ, μάλα δ' ὦκα δόμους ἵκανεν ἄνακτος.<br/>
αὐτίκα δ' εἴσω ἴεν, μετὰ δὲ μνηστῆρσι καθῖζεν,<br/>
ἀντίον Εὐρυμάχου: τὸν γὰρ φιλέεσκε μάλιστα.<br/>
τῷ πάρα μὲν κρειῶν μοῖραν θέσαν οἳ πονέοντο,<br/>
σῖτον δ' αἰδοίη ταμίη παρέθηκε φέρουσα<br/>
ἔδμεναι. ἀγχίμολον δ' Ὀδυσεὺς καὶ δῖος ὑφορβὸς<br/>
στήτην ἐρχομένω, περὶ δέ σφεας ἤλυθ' ἰωὴ<br/>
φόρμιγγος γλαφυρῆς: ἀνὰ γάρ σφισι βάλλετ' ἀείδειν<br/>
Φήμιος: αὐτὰρ ὁ χειρὸς ἑλὼν προσέειπε συβώτην:</ruby>

<ruby><rtc lang="grc" translate="no">"Εὔμαι', ἦ μάλα δὴ τάδε δώματα κάλ' Ὀδυσῆος,<br/>
ῥεῖα δ' ἀρίγνωτ' ἐστὶ καὶ ἐν πολλοῖσιν ἰδέσθαι.<br/>
ἐξ ἑτέρων ἕτερ' ἐστίν, ἐπήσκηται δέ οἱ αὐλὴ<br/>
τοίχῳ καὶ θριγκοῖσι, θύραι δ' εὐερκέες εἰσὶ<br/>
δικλίδες: οὐκ ἄν τίς μιν ἀνὴρ ὑπεροπλίσσαιτο.<br/>
γιγνώσκω δ' ὅτι πολλοὶ ἐν αὐτῷ δαῖτα τίθενται<br/>
ἄνδρες, ἐπεὶ κνίση μὲν ἀνήνοθεν, ἐν δέ τε φόρμιγξ<br/>
ἠπύει, ἣν ἄρα δαιτὶ θεοὶ ποίησαν ἑταίρην."</ruby>

<ruby><rtc lang="grc" translate="no">τὸν δ' ἀπαμειβόμενος προσέφης, Εὔμαιε συβῶτα:<br/>
"ῥεῖ' ἔγνως, ἐπεὶ οὐδὲ τά τ' ἄλλα πέρ ἐσσ' ἀνοήμων.<br/>
ἀλλ' ἄγε δὴ φραζώμεθ' ὅπως ἔσται τάδε ἔργα.<br/>
ἠὲ σὺ πρῶτος ἔσελθε δόμους εὖ ναιετάοντας,<br/>
δύσεο δὲ μνηστῆρας, ἐγὼ δ' ὑπολείψομαι αὐτοῦ:<br/>
εἰ δ' ἐθέλεις, ἐπίμεινον, ἐγὼ δ' εἶμι προπάροιθε:<br/>
μηδὲ σὺ δηθύνειν, μή τίς σ' ἔκτοσθε νοήσας<br/>
ἢ βάλῃ ἢ ἐλάσῃ: τὰ δέ σε φράζεσθαι ἄνωγα."<br/>
τὸν δ' ἠμείβετ' ἔπειτα πολύτλας δῖος Ὀδυσσεύς:</ruby>

<ruby><rtc lang="grc" translate="no">γιγνώσκω, φρονέω: τά γε δὴ νοέοντι κελεύεις.<br/>
ἀλλ' ἔρχευ προπάροιθεν, ἐγὼ δ' ὑπολείψομαι αὐτοῦ.<br/>
οὐ γάρ τι πληγέων ἀδαήμων οὐδὲ βολάων:<br/>
τολμήεις μοι θυμός, ἐπεὶ κακὰ πολλὰ πέπονθα<br/>
κύμασι καὶ πολέμῳ: μετὰ καὶ τόδε τοῖσι γενέσθω:<br/>
γαστέρα δ' οὔ πως ἔστιν ἀποκρύψαι μεμαυῖαν,<br/>
οὐλομένην, ἣ πολλὰ κάκ' ἀνθρώποισι δίδωσι,<br/>
τῆς ἕνεκεν καὶ νῆες ἐύ̈ζυγοι ὁπλίζονται<br/>
πόντον ἐπ' ἀτρύγετον, κακὰ δυσμενέεσσι φέρουσαι."<br/>
ὣς οἱ μὲν τοιαῦτα πρὸς ἀλλήλους ἀγόρευον:<br/>
ἂν δὲ κύων κεφαλήν τε καὶ οὔατα κείμενος ἔσχεν,<br/>
Ἄργος, Ὀδυσσῆος ταλασίφρονος, ὅν ῥά ποτ' αὐτὸς<br/>
θρέψε μέν, οὐδ' ἀπόνητο, πάρος δ' εἰς Ἴλιον ἱρὴν<br/>
ᾤχετο. τὸν δὲ πάροιθεν ἀγίνεσκον νέοι ἄνδρες<br/>
αἶγας ἐπ' ἀγροτέρας ἠδὲ πρόκας ἠδὲ λαγωούς:<br/>
δὴ τότε κεῖτ' ἀπόθεστος ἀποιχομένοιο ἄνακτος,<br/>
ἐν πολλῇ κόπρῳ, ἥ οἱ προπάροιθε θυράων<br/>
ἡμιόνων τε βοῶν τε ἅλις κέχυτ', ὄφρ' ἂν ἄγοιεν<br/>
δμῶες Ὀδυσσῆος τέμενος μέγα κοπρήσοντες:<br/>
ἔνθα κύων κεῖτ' Ἄργος, ἐνίπλειος κυνοραιστέων.<br/>
δὴ τότε γ', ὡς ἐνόησεν Ὀδυσσέα ἐγγὺς ἐόντα,<br/>
οὐρῇ μέν ῥ' ὅ γ' ἔσηνε καὶ οὔατα κάββαλεν ἄμφω,<br/>
ἆσσον δ' οὐκέτ' ἔπειτα δυνήσατο οἷο ἄνακτος<br/>
ἐλθέμεν: αὐτὰρ ὁ νόσφιν ἰδὼν ἀπομόρξατο δάκρυ,<br/>
ῥεῖα λαθὼν Εὔμαιον, ἄφαρ δ' ἐρεείνετο μύθῳ:</ruby>

<ruby><rtc lang="grc" translate="no">"Εὔμαι', ἦ μάλα θαῦμα, κύων ὅδε κεῖτ' ἐνὶ κόπρῳ.<br/>
καλὸς μὲν δέμας ἐστίν, ἀτὰρ τόδε γ' οὐ σάφα οἶδα,<br/>
εἰ δὴ καὶ ταχὺς ἔσκε θέειν ἐπὶ εἴδεϊ τῷδε,<br/>
ἦ αὔτως οἷοί τε τραπεζῆες κύνες ἀνδρῶν<br/>
γίγνοντ': ἀγλαί̈ης δ' ἕνεκεν κομέουσιν ἄνακτες."</ruby>

<ruby><rtc lang="grc" translate="no">τὸν δ' ἀπαμειβόμενος προσέφης, Εὔμαιε συβῶτα:<br/>
"καὶ λίην ἀνδρός γε κύων ὅδε τῆλε θανόντος.<br/>
εἰ τοιόσδ' εἴη ἠμὲν δέμας ἠδὲ καὶ ἔργα,<br/>
οἷόν μιν Τροίηνδε κιὼν κατέλειπεν Ὀδυσσεύς,<br/>
αἶψά κε θηήσαιο ἰδὼν ταχυτῆτα καὶ ἀλκήν.<br/>
οὐ μὲν γάρ τι φύγεσκε βαθείης βένθεσιν ὕλης<br/>
κνώδαλον, ὅττι δίοιτο: καὶ ἴχνεσι γὰρ περιῄδη:<br/>
νῦν δ' ἔχεται κακότητι, ἄναξ δέ οἱ ἄλλοθι πάτρης<br/>
ὤλετο, τὸν δὲ γυναῖκες ἀκηδέες οὐ κομέουσι.<br/>
δμῶες δ', εὖτ' ἂν μηκέτ' ἐπικρατέωσιν ἄνακτες,<br/>
οὐκέτ' ἔπειτ' ἐθέλουσιν ἐναίσιμα ἐργάζεσθαι:<br/>
ἥμισυ γάρ τ' ἀρετῆς ἀποαίνυται εὐρύοπα Ζεὺς<br/>
ἀνέρος, εὖτ' ἄν μιν κατὰ δούλιον ἦμαρ ἕλῃσιν."</ruby>

<ruby><rtc lang="grc" translate="no">ὣς εἰπὼν εἰσῆλθε δόμους εὖ ναιετάοντας,<br/>
βῆ δ' ἰθὺς μεγάροιο μετὰ μνηστῆρας ἀγαυούς.<br/>
Ἄργον δ' αὖ κατὰ μοῖρ' ἔλαβεν μέλανος θανάτοιο,<br/>
αὐτίκ' ἰδόντ' Ὀδυσῆα ἐεικοστῷ ἐνιαυτῷ.</ruby>

<ruby><rtc lang="grc" translate="no">τὸν δὲ πολὺ πρῶτος ἴδε Τηλέμαχος θεοειδὴς<br/>
ἐρχόμενον κατὰ δῶμα συβώτην, ὦκα δ' ἔπειτα<br/>
νεῦσ' ἐπὶ οἷ καλέσας: ὁ δὲ παπτήνας ἕλε δίφρον<br/>
κείμενον, ἔνθα τε δαιτρὸς ἐφίζεσκε κρέα πολλὰ<br/>
δαιόμενος μνηστῆρσι δόμον κάτα δαινυμένοισι:<br/>
τὸν κατέθηκε φέρων πρὸς Τηλεμάχοιο τράπεζαν<br/>
ἀντίον, ἔνθα δ' ἄρ' αὐτὸς ἐφέζετο: τῷ δ' ἄρα κῆρυξ<br/>
μοῖραν ἑλὼν ἐτίθει κανέου τ' ἐκ σῖτον ἀείρας.<br/>
ἀγχίμολον δὲ μετ' αὐτὸν ἐδύσετο δώματ' Ὀδυσσεύς,<br/>
πτωχῷ λευγαλέῳ ἐναλίγκιος ἠδὲ γέροντι,<br/>
σκηπτόμενος: τὰ δὲ λυγρὰ περὶ χροί̈ εἵματα ἕστο.<br/>
ἷζε δ' ἐπὶ μελίνου οὐδοῦ ἔντοσθε θυράων,<br/>
κλινάμενος σταθμῷ κυπαρισσίνῳ, ὅν ποτε τέκτων<br/>
ξέσσεν ἐπισταμένως καὶ ἐπὶ στάθμην ἴθυνεν.<br/>
Τηλέμαχος δ' ἐπὶ οἷ καλέσας προσέειπε συβώτην,<br/>
ἄρτον τ' οὖλον ἑλὼν περικαλλέος ἐκ κανέοιο<br/>
καὶ κρέας, ὥς οἱ χεῖρες ἐχάνδανον ἀμφιβαλόντι:<br/>
"δὸς τῷ ξείνῳ ταῦτα φέρων αὐτόν τε κέλευε<br/>
αἰτίζειν μάλα πάντας ἐποιχόμενον μνηστῆρας:<br/>
αἰδὼς δ' οὐκ ἀγαθὴ κεχρημένῳ ἀνδρὶ παρεῖναι."</ruby>

<ruby><rtc lang="grc" translate="no">ὣς φάτο, βῆ δὲ συφορβός, ἐπεὶ τὸν μῦθον ἄκουσεν,<br/>
ἀγχοῦ δ' ἱστάμενος ἔπεα πτερόεντ' ἀγόρευε:</ruby>

<ruby><rtc lang="grc" translate="no">"Τηλέμαχός τοι, ξεῖνε, διδοῖ τάδε, καί σε κελεύει<br/>
αἰτίζειν μάλα πάντας ἐποιχόμενον μνηστῆρας:<br/>
αἰδῶ δ' οὐκ ἀγαθήν φησ' ἔμμεναι ἀνδρὶ προί̈κτῃ."</ruby>

<ruby><rtc lang="grc" translate="no">τὸν δ' ἀπαμειβόμενος προσέφη πολύμητις Ὀδυσσεύς:<br/>
"Ζεῦ ἄνα, Τηλέμαχόν μοι ἐν ἀνδράσιν ὄλβιον εἶναι,<br/>
καί οἱ πάντα γένοιθ' ὅσσα φρεσὶν ᾗσι μενοινᾷ."</ruby>

<ruby><rtc lang="grc" translate="no">ἦ ῥα καὶ ἀμφοτέρῃσιν ἐδέξατο καὶ κατέθηκεν<br/>
αὖθι ποδῶν προπάροιθεν, ἀεικελίης ἐπὶ πήρης,<br/>
ἤσθιε δ' ἧος ἀοιδὸς ἐνὶ μεγάροισιν ἄειδεν:<br/>
εὖθ' ὁ δεδειπνήκειν, ὁ δ' ἐπαύετο θεῖος ἀοιδός.<br/>
μνηστῆρες δ' ὁμάδησαν ἀνὰ μέγαρ'. αὐτὰρ Ἀθήνη,<br/>
ἄγχι παρισταμένη Λαερτιάδην Ὀδυσῆα<br/>
ὤτρυν', ὡς ἂν πύρνα κατὰ μνηστῆρας ἀγείροι,<br/>
γνοίη θ' οἵ τινές εἰσιν ἐναίσιμοι οἵ τ' ἀθέμιστοι:<br/>
ἀλλ' οὐδ' ὥς τιν' ἔμελλ' ἀπαλεξήσειν κακότητος.<br/>
βῆ δ' ἴμεν αἰτήσων ἐνδέξια φῶτα ἕκαστον,<br/>
πάντοσε χεῖρ' ὀρέγων, ὡς εἰ πτωχὸς πάλαι εἴη.<br/>
οἱ δ' ἐλεαίροντες δίδοσαν, καὶ ἐθάμβεον αὐτόν,<br/>
ἀλλήλους τ' εἴροντο τίς εἴη καὶ πόθεν ἔλθοι.</ruby>

<ruby><rtc lang="grc" translate="no">τοῖσι δὲ καὶ μετέειπε Μελάνθιος, αἰπόλος αἰγῶν:<br/>
"κέκλυτέ μευ, μνηστῆρες ἀγακλειτῆς βασιλείης,<br/>
τοῦδε περὶ ξείνου: ἦ γάρ μιν πρόσθεν ὄπωπα.<br/>
ἦ τοι μέν οἱ δεῦρο συβώτης ἡγεμόνευεν,<br/>
αὐτὸν δ' οὐ σάφα οἶδα, πόθεν γένος εὔχεται εἶναι."</ruby>

<ruby><rtc lang="grc" translate="no">ὣς ἔφατ', Ἀντίνοος δ' ἔπεσιν νείκεσσε συβώτην:<br/>
"ὦ ἀρίγνωτε συβῶτα, τίη δὲ σὺ τόνδε πόλινδε<br/>
ἤγαγες; ἦ οὐχ ἅλις ἧμιν ἀλήμονές εἰσι καὶ ἄλλοι,<br/>
πτωχοὶ ἀνιηροί, δαιτῶν ἀπολυμαντῆρες;<br/>
ἦ ὄνοσαι ὅτι τοι βίοτον κατέδουσιν ἄνακτος<br/>
ἐνθάδ' ἀγειρόμενοι, σὺ δὲ καὶ προτὶ τόνδ' ἐκάλεσσας;"</ruby>

<ruby><rtc lang="grc" translate="no">τὸν δ' ἀπαμειβόμενος προσέφης, Εὔμαιε συβῶτα:<br/>
"Ἀντίνο', οὐ μὲν καλὰ καὶ ἐσθλὸς ἐὼν ἀγορεύεις:<br/>
τίς γὰρ δὴ ξεῖνον καλεῖ ἄλλοθεν αὐτὸς ἐπελθὼν<br/>
ἄλλον γ', εἰ μὴ τῶν οἳ δημιοεργοὶ ἔασι,<br/>
μάντιν ἢ ἰητῆρα κακῶν ἢ τέκτονα δούρων,<br/>
ἢ καὶ θέσπιν ἀοιδόν, ὅ κεν τέρπῃσιν ἀείδων;<br/>
οὗτοι γὰρ κλητοί γε βροτῶν ἐπ' ἀπείρονα γαῖαν:<br/>
πτωχὸν δ' οὐκ ἄν τις καλέοι τρύξοντα ἓ αὐτόν.<br/>
ἀλλ' αἰεὶ χαλεπὸς περὶ πάντων εἶς μνηστήρων<br/>
δμωσὶν Ὀδυσσῆος, πέρι δ' αὖτ' ἐμοί: αὐτὰρ ἐγώ γε<br/>
οὐκ ἀλέγω, ἧός μοι ἐχέφρων Πηνελόπεια<br/>
ζώει ἐνὶ μεγάροις καὶ Τηλέμαχος θεοειδής."</ruby>

<ruby><rtc lang="grc" translate="no">τὸν δ' αὖ Τηλέμαχος πεπνυμένος ἀντίον ηὔδα:<br/>
"σίγα, μή μοι τοῦτον ἀμείβεο πολλὰ ἔπεσσιν:<br/>
Ἀντίνοος δ' εἴωθε κακῶς ἐρεθιζέμεν αἰεὶ<br/>
μύθοισιν χαλεποῖσιν, ἐποτρύνει δὲ καὶ ἄλλους."</ruby>

<ruby><rtc lang="grc" translate="no">ἦ ῥα καὶ Ἀντίνοον ἔπεα πτερόεντα προσηύδα:<br/>
"Ἀντίνο', ἦ μευ καλὰ πατὴρ ὣς κήδεαι υἷος,<br/>
ὃς τὸν ξεῖνον ἄνωγας ἀπὸ μεγάροιο διέσθαι<br/>
μύθῳ ἀναγκαίῳ: μὴ τοῦτο θεὸς τελέσειε.<br/>
δός οἱ ἑλών: οὔ τοι φθονέω: κέλομαι γὰρ ἐγώ γε:<br/>
μήτ' οὖν μητέρ' ἐμὴν ἅζευ τό γε μήτε τιν' ἄλλον<br/>
δμώων, οἳ κατὰ δώματ' Ὀδυσσῆος θείοιο.<br/>
ἀλλ' οὔ τοι τοιοῦτον ἐνὶ στήθεσσι νόημα:<br/>
αὐτὸς γὰρ φαγέμεν πολὺ βούλεαι ἢ δόμεν ἄλλῳ."<br/>
τὸν δ' αὖτ' Ἀντίνοος ἀπαμειβόμενος προσέειπε:<br/>
"Τηλέμαχ' ὑψαγόρη, μένος ἄσχετε, ποῖον ἔειπες.<br/>
εἴ οἱ τόσσον ἅπαντες ὀρέξειαν μνηστῆρες,<br/>
καί κέν μιν τρεῖς μῆνας ἀπόπροθεν οἶκος ἐρύκοι."</ruby>

<ruby><rtc lang="grc" translate="no">ὣς ἄρ' ἔφη, καὶ θρῆνυν ἑλὼν ὑπέφηνε τραπέζης<br/>
κείμενον, ᾧ ῥ' ἔπεχεν λιπαροὺς πόδας εἰλαπινάζων:<br/>
οἱ δ' ἄλλοι πάντες δίδοσαν, πλῆσαν δ' ἄρα πήρην<br/>
σίτου καὶ κρειῶν: τάχα δὴ καὶ ἔμελλεν Ὀδυσσεὺς<br/>
αὖτις ἐπ' οὐδὸν ἰὼν προικὸς γεύσεσθαι Ἀχαιῶν:<br/>
στῆ δὲ παρ' Ἀντίνοον, καί μιν πρὸς μῦθον ἔειπε:</ruby>

<ruby><rtc lang="grc" translate="no">"δός, φίλος: οὐ μέν μοι δοκέεις ὁ κάκιστος Ἀχαιῶν<br/>
ἔμμεναι, ἀλλ' ὤριστος, ἐπεὶ βασιλῆϊ ἔοικας.<br/>
τῷ σε χρὴ δόμεναι καὶ λώϊον ἠέ περ ἄλλοι<br/>
σίτου: ἐγὼ δέ κέ σε κλείω κατ' ἀπείρονα γαῖαν.<br/>
καὶ γὰρ ἐγώ ποτε οἶκον ἐν ἀνθρώποισιν ἔναιον<br/>
ὄλβιος ἀφνειὸν καὶ πολλάκι δόσκον ἀλήτῃ,<br/>
τοίῳ ὁποῖος ἔοι καὶ ὅτευ κεχρημένος ἔλθοι:<br/>
ἦσαν δὲ δμῶες μάλα μυρίοι ἄλλα τε πολλὰ<br/>
οἷσίν τ' εὖ ζώουσι καὶ ἀφνειοὶ καλέονται.<br/>
ἀλλὰ Ζεὺς ἀλάπαξε Κρονίων--ἤθελε γάρ που--<br/>
ὅς μ' ἅμα ληϊστῆρσι πολυπλάγκτοισιν ἀνῆκεν<br/>
Αἴγυπτόνδ' ἰέναι, δολιχὴν ὁδόν, ὄφρ' ἀπολοίμην.<br/>
στῆσα δ' ἐν Αἰγύπτῳ ποταμῷ νέας ἀμφιελίσσας.<br/>
ἔνθ' ἦ τοι μὲν ἐγὼ κελόμην ἐρίηρας ἑταίρους<br/>
αὐτοῦ πὰρ νήεσσι μένειν καὶ νῆας ἔρυσθαι,<br/>
ὀπτῆρας δὲ κατὰ σκοπιὰς ὤτρυνα νέεσθαι.<br/>
οἱ δ' ὕβρει εἴξαντες, ἐπισπόμενοι μένεϊ σφῷ,<br/>
αἶψα μάλ' Αἰγυπτίων ἀνδρῶν περικαλλέας ἀγροὺς<br/>
πόρθεον, ἐκ δὲ γυναῖκας ἄγον καὶ νήπια τέκνα,<br/>
αὐτούς τ' ἔκτεινον: τάχα δ' ἐς πόλιν ἵκετ' ἀϋτή.<br/>
οἱ δὲ βοῆς ἀί̈οντες ἅμ' ἠοῖ φαινομένηφιν<br/>
ἦλθον: πλῆτο δὲ πᾶν πεδίον πεζῶν τε καὶ ἵππων<br/>
χαλκοῦ τε στεροπῆς: ἐν δὲ Ζεὺς τερπικέραυνος<br/>
φύζαν ἐμοῖς ἑτάροισι κακὴν βάλεν, οὐδέ τις ἔτλη<br/>
στῆναι ἐναντίβιον: περὶ γὰρ κακὰ πάντοθεν ἔστη.<br/>
ἔνθ' ἡμέων πολλοὺς μὲν ἀπέκτανον ὀξέϊ χαλκῷ,<br/>
τοὺς δ' ἄναγον ζωούς, σφίσιν ἐργάζεσθαι ἀνάγκῃ.<br/>
αὐτὰρ ἔμ' ἐς Κύπρον ξείνῳ δόσαν ἀντιάσαντι,<br/>
Δμήτορι Ἰασίδῃ, ὃς Κύπρου ἶφι ἄνασσεν:<br/>
ἔνθεν δὴ νῦν δεῦρο τόδ' ἵκω πήματα πάσχων."<br/>
τὸν δ' αὖτ' Ἀντίνοος ἀπαμείβετο φώνησέν τε:<br/>
"τίς δαίμων τόδε πῆμα προσήγαγε, δαιτὸς ἀνίην;<br/>
στῆθ' οὕτως ἐς μέσσον, ἐμῆς ἀπάνευθε τραπέζης,<br/>
μὴ τάχα πικρὴν Αἴγυπτον καὶ Κύπρον ἵκηαι:<br/>
ὥς τις θαρσαλέος καὶ ἀναιδής ἐσσι προί̈κτης.<br/>
ἑξείης πάντεσσι παρίστασαι: οἱ δὲ διδοῦσι<br/>
μαψιδίως, ἐπεὶ οὔ τις ἐπίσχεσις οὐδ' ἐλεητὺς<br/>
ἀλλοτρίων χαρίσασθαι, ἐπεὶ πάρα πολλὰ ἑκάστῳ."</ruby>

<ruby><rtc lang="grc" translate="no">τὸν δ' ἀναχωρήσας προσέφη πολύμητις Ὀδυσσεύς:<br/>
"ὢ πόποι, οὐκ ἄρα σοί γ' ἐπὶ εἴδεϊ καὶ φρένες ἦσαν:<br/>
οὐ σύ γ' ἂν ἐξ οἴκου σῷ ἐπιστάτῃ οὐδ' ἅλα δοίης,<br/>
ὃς νῦν ἀλλοτρίοισι παρήμενος οὔ τί μοι ἔτλης<br/>
σίτου ἀποπροελὼν δόμεναι: τὰ δὲ πολλὰ πάρεστιν."</ruby>

<ruby><rtc lang="grc" translate="no">ὣς ἔφατ', Ἀντίνοος δ' ἐχολώσατο κηρόθι μᾶλλον,<br/>
καί μιν ὑπόδρα ἰδὼν ἔπεα πτερόεντα προσηύδα:<br/>
"νῦν δή σ' οὐκέτι καλὰ διὲκ μεγάροιό γ' ὀί̈ω<br/>
ἂψ ἀναχωρήσειν, ὅτε δὴ καὶ ὀνείδεα βάζεις."<br/>
ὣς ἄρ' ἔφη, καὶ θρῆνυν ἑλὼν βάλε δεξιὸν ὦμον,<br/>
πρυμνότατον κατὰ νῶτον: ὁ δ' ἐστάθη ἠύ̈τε πέτρη<br/>
ἔμπεδον, οὐδ' ἄρα μιν σφῆλεν βέλος Ἀντινόοιο,<br/>
ἀλλ' ἀκέων κίνησε κάρη, κακὰ βυσσοδομεύων.<br/>
ἂψ δ' ὅ γ' ἐπ' οὐδὸν ἰὼν κατ' ἄρ' ἕζετο, κὰδ δ' ἄρα πήρην<br/>
θῆκεν ἐϋπλείην, μετὰ δὲ μνηστῆρσιν ἔειπε:</ruby>

<ruby><rtc lang="grc" translate="no">"κέκλυτέ μευ, μνηστῆρες ἀγακλειτῆς βασιλείης,<br/>
ὄφρ' εἴπω τά με θυμὸς ἐνὶ στήθεσσι κελεύει.<br/>
οὐ μὰν οὔτ' ἄχος ἐστὶ μετὰ φρεσὶν οὔτε τι πένθος,<br/>
ὁππότ' ἀνὴρ περὶ οἷσι μαχειόμενος κτεάτεσσι<br/>
βλήεται, ἢ περὶ βουσὶν ἢ ἀργεννῇς ὀί̈εσσιν:<br/>
αὐτὰρ ἔμ' Ἀντίνοος βάλε γαστέρος εἵνεκα λυγρῆς,<br/>
οὐλομένης, ἣ πολλὰ κάκ' ἀνθρώποισι δίδωσιν.<br/>
ἀλλ' εἴ που πτωχῶν γε θεοὶ καὶ Ἐρινύες εἰσίν,<br/>
Ἀντίνοον πρὸ γάμοιο τέλος θανάτοιο κιχείη."</ruby>

<ruby><rtc lang="grc" translate="no">τὸν δ' αὖτ' Ἀντίνοος προσέφη, Εὐπείθεος υἱός:<br/>
"ἔσθι' ἕκηλος, ξεῖνε, καθήμενος, ἢ ἄπιθ' ἄλλῃ,<br/>
μή σε νέοι διὰ δώματ' ἐρύσσωσ', οἷ' ἀγορεύεις,<br/>
ἢ ποδὸς ἢ καὶ χειρός, ἀποδρύψωσι δὲ πάντα."</ruby>

<ruby><rtc lang="grc" translate="no">ὣς ἔφαθ', οἱ δ' ἄρα πάντες ὑπερφιάλως νεμέσησαν:<br/>
ὧδε δέ τις εἴπεσκε νέων ὑπερηνορεόντων:</ruby>

<ruby><rtc lang="grc" translate="no">"Ἀντίνο', οὐ μὲν κάλ' ἔβαλες δύστηνον ἀλήτην,<br/>
οὐλόμεν', εἰ δή πού τις ἐπουράνιος θεός ἐστιν.<br/>
καί τε θεοὶ ξείνοισιν ἐοικότες ἀλλοδαποῖσι,<br/>
παντοῖοι τελέθοντες, ἐπιστρωφῶσι πόληας,<br/>
ἀνθρώπων ὕβριν τε καὶ εὐνομίην ἐφορῶντες."</ruby>

<ruby><rtc lang="grc" translate="no">ὣς ἄρ' ἔφαν μνηστῆρες, ὁ δ' οὐκ ἐμπάζετο μύθων.<br/>
Τηλέμαχος δ' ἐν μὲν κραδίῃ μέγα πένθος ἄεξε<br/>
βλημένου, οὐδ' ἄρα δάκρυ χαμαὶ βάλεν ἐκ βλεφάροιϊν,<br/>
ἀλλ' ἀκέων κίνησε κάρη, κακὰ βυσσοδομεύων.</ruby>

<ruby><rtc lang="grc" translate="no">τοῦ δ' ὡς οὖν ἤκουσε περίφρων Πηνελόπεια<br/>
βλημένου ἐν μεγάρῳ, μετ' ἄρα δμῳῇσιν ἔειπεν:<br/>
"αἴθ' οὕτως αὐτόν σε βάλοι κλυτότοξος Ἀπόλλων."<br/>
τὴν δ' αὖτ' Εὐρυνόμη ταμίη πρὸς μῦθον ἔειπεν:<br/>
"εἰ γὰρ ἐπ' ἀρῇσιν τέλος ἡμετέρῃσι γένοιτο:<br/>
οὐκ ἄν τις τούτων γε ἐύ̈θρονον Ἠῶ ἵκοιτο."</ruby>

<ruby><rtc lang="grc" translate="no">τὴν δ' αὖτε προσέειπε περίφρων Πηνελόπεια:<br/>
"μαῖ', ἐχθροὶ μὲν πάντες, ἐπεὶ κακὰ μηχανόωνται:<br/>
Ἀντίνοος δὲ μάλιστα μελαίνῃ κηρὶ ἔοικε.<br/>
ξεῖνός τις δύστηνος ἀλητεύει κατὰ δῶμα<br/>
ἀνέρας αἰτίζων: ἀχρημοσύνη γὰρ ἀνώγει:<br/>
ἔνθ' ἄλλοι μὲν πάντες ἐνέπλησάν τ' ἔδοσάν τε,<br/>
οὗτος δὲ θρήνυι πρυμνὸν βάλε δεξιὸν ὦμον."</ruby>

<ruby><rtc lang="grc" translate="no">ἡ μὲν ἄρ' ὣς ἀγόρευε μετὰ δμῳῇσι γυναιξίν,<br/>
ἡμένη ἐν θαλάμῳ: ὁ δ' ἐδείπνεε δῖος Ὀδυσσεύς:<br/>
ἡ δ' ἐπὶ οἷ καλέσασα προσηύδα δῖον ὑφορβόν:</ruby>

<ruby><rtc lang="grc" translate="no">"ἔρχεο, δῖ' Εὔμαιε, κιὼν τὸν ξεῖνον ἄνωχθι<br/>
ἐλθέμεν, ὄφρα τί μιν προσπτύξομαι ἠδ' ἐρέωμαι<br/>
εἴ που Ὀδυσσῆος ταλασίφρονος ἠὲ πέπυσται<br/>
ἢ ἴδεν ὀφθαλμοῖσι: πολυπλάγκτῳ γὰρ ἔοικε."</ruby>

<ruby><rtc lang="grc" translate="no">τὴν δ' ἀπαμειβόμενος προσέφης, Εὔμαιε συβῶτα<br/>
"εἰ γάρ τοι, βασίλεια, σιωπήσειαν Ἀχαιοί:<br/>
οἷ' ὅ γε μυθεῖται, θέλγοιτό κέ τοι φίλον ἦτορ.<br/>
τρεῖς γὰρ δή μιν νύκτας ἔχον, τρία δ' ἤματ' ἔρυξα<br/>
ἐν κλισίῃ: πρῶτον γὰρ ἔμ' ἵκετο νηὸς ἀποδράς:<br/>
ἀλλ' οὔ πω κακότητα διήνυσεν ἣν ἀγορεύων.<br/>
ὡς δ' ὅτ' ἀοιδὸν ἀνὴρ ποτιδέρκεται, ὅς τε θεῶν ἒξ<br/>
ἀείδει δεδαὼς ἔπε' ἱμερόεντα βροτοῖσι,<br/>
τοῦ δ' ἄμοτον μεμάασιν ἀκουέμεν, ὁππότ' ἀείδῃ:<br/>
ὣς ἐμὲ κεῖνος ἔθελγε παρήμενος ἐν μεγάροισι.<br/>
φησὶ δ' Ὀδυσσῆος ξεῖνος πατρώϊος εἶναι,<br/>
Κρήτῃ ναιετάων, ὅθι Μίνωος γένος ἐστίν.<br/>
ἔνθεν δὴ νῦν δεῦρο τόδ' ἵκετο πήματα πάσχων,<br/>
προπροκυλινδόμενος: στεῦται δ' Ὀδυσῆος ἀκοῦσαι,<br/>
ἀγχοῦ, Θεσπρωτῶν ἀνδρῶν ἐν πίονι δήμῳ,<br/>
ζωοῦ: πολλὰ δ' ἄγει κειμήλια ὅνδε δόμονδε."</ruby>

<ruby><rtc lang="grc" translate="no">τὸν δ' αὖτε προσέειπε περίφρων Πηνελόπεια:<br/>
"ἔρχεο, δεῦρο κάλεσσον, ἵν' ἀντίον αὐτὸς ἐνίσπῃ.<br/>
οὗτοι δ' ἠὲ θύρῃσι καθήμενοι ἑψιαάσθων.<br/>
ἢ αὐτοῦ κατὰ δώματ', ἐπεί σφισι θυμὸς ἐύ̈φρων.<br/>
αὐτῶν μὲν γὰρ κτήματ' ἀκήρατα κεῖτ' ἐνὶ οἴκῳ,<br/>
σῖτος καὶ μέθυ ἡδύ: τὰ μὲν οἰκῆες ἔδουσιν,<br/>
οἱ δ' εἰς ἡμέτερον πωλεύμενοι ἤματα πάντα,<br/>
βοῦς ἱερεύοντες καὶ ὄϊς καὶ πίονας αἶγας,<br/>
εἰλαπινάζουσιν πίνουσί τε αἴθοπα οἶνον,<br/>
μαψιδίως: τὰ δὲ πολλὰ κατάνεται. οὐ γὰρ ἔπ' ἀνήρ,<br/>
οἷος Ὀδυσσεὺς ἔσκεν, ἀρὴν ἀπὸ οἴκου ἀμῦναι.<br/>
εἰ δ' Ὀδυσεὺς ἔλθοι καὶ ἵκοιτ' ἐς πατρίδα γαῖαν,<br/>
αἶψά κε σὺν ᾧ παιδὶ βίας ἀποτίσεται ἀνδρῶν."</ruby>

<ruby><rtc lang="grc" translate="no">ὣς φάτο, Τηλέμαχος δὲ μέγ' ἔπταρεν, ἀμφὶ δὲ δῶμα<br/>
σμερδαλέον κονάβησε: γέλασσε δὲ Πηνελόπεια,<br/>
αἶψα δ' ἄρ' Εὔμαιον ἔπεα πτερόεντα προσηύδα:</ruby>

<ruby><rtc lang="grc" translate="no">"ἔρχεό μοι, τὸν ξεῖνον ἐναντίον ὧδε κάλεσσον.<br/>
οὐχ ὁράᾳς ὅ μοι υἱὸς ἐπέπταρε πᾶσιν ἔπεσσι;<br/>
τῷ κε καὶ οὐκ ἀτελὴς θάνατος μνηστῆρσι γένοιτο<br/>
πᾶσι μάλ', οὐδέ κέ τις θάνατον καὶ κῆρας ἀλύξει.<br/>
ἄλλο δέ τοι ἐρέω, σὺ δ' ἐνὶ φρεσὶ βάλλεο σῇσιν:<br/>
αἴ κ' αὐτὸν γνώω νημερτέα πάντ' ἐνέποντα,<br/>
ἕσσω μιν χλαῖνάν τε χιτῶνά τε, εἵματα καλά."</ruby>

<ruby><rtc lang="grc" translate="no">ὣς φάτο, βῆ δὲ συφορβός, ἐπεὶ τὸν μῦθον ἄκουσεν:<br/>
ἀγχοῦ δ' ἱστάμενος ἔπεα πτερόεντα προσηύδα:</ruby>

<ruby><rtc lang="grc" translate="no">"ξεῖνε πάτερ, καλέει σε περίφρων Πηνελόπεια,<br/>
μήτηρ Τηλεμάχοιο: μεταλλῆσαί τί ἑ θυμὸς<br/>
ἀμφὶ πόσει κέλεται, καὶ κήδεά περ πεπαθυίῃ.<br/>
εἰ δέ κέ σε γνώῃ νημερτέα πάντ' ἐνέποντα,<br/>
ἕσσει σε χλαῖνάν τε χιτῶνά τε, τῶν σὺ μάλιστα<br/>
χρηί̈ζεις: σῖτον δὲ καὶ αἰτίζων κατὰ δῆμον<br/>
γαστέρα βοσκήσεις: δώσει δέ τοι ὅς κ' ἐθέλῃσι."</ruby>

<ruby><rtc lang="grc" translate="no">τὸν δ' αὖτε προσέειπε πολύτλας δῖος Ὀδυσσεύς:<br/>
"Εὔμαι', αἶψά κ' ἐγὼ νημερτέα πάντ' ἐνέποιμι<br/>
κούρῃ Ἰκαρίοιο, περίφρονι Πηνελοπείῃ:<br/>
οἶδα γὰρ εὖ περὶ κείνου, ὁμὴν δ' ἀνεδέγμεθ' ὀϊζύν.<br/>
ἀλλὰ μνηστήρων χαλεπῶν ὑποδείδι' ὅμιλον,<br/>
τῶν ὕβρις τε βίη τε σιδήρεον οὐρανὸν ἵκει.<br/>
καὶ γὰρ νῦν, ὅτε μ' οὗτος ἀνὴρ κατὰ δῶμα κιόντα<br/>
οὔ τι κακὸν ῥέξαντα βαλὼν ὀδύνῃσιν ἔδωκεν,<br/>
οὔτε τι Τηλέμαχος τό γ' ἐπήρκεσεν οὔτε τις ἄλλος.<br/>
τῷ νῦν Πηνελόπειαν ἐνὶ μεγάροισιν ἄνωχθι<br/>
μεῖναι, ἐπειγομένην περ, ἐς ἠέλιον καταδύντα:<br/>
καὶ τότε μ' εἰρέσθω πόσιος πέρι νόστιμον ἦμαρ,<br/>
ἀσσοτέρω καθίσασα παραὶ πυρί: εἵματα γάρ τοι<br/>
λύγρ' ἔχω: οἶσθα καὶ αὐτός, ἐπεί σε πρῶθ' ἱκέτευσα."</ruby>

<ruby><rtc lang="grc" translate="no">ὣς φάτο, βῆ δὲ συφορβός, ἐπεὶ τὸν μῦθον ἄκουσε.<br/>
τὸν δ' ὑπὲρ οὐδοῦ βάντα προσηύδα Πηνελόπεια:</ruby>

<ruby><rtc lang="grc" translate="no">"οὐ σύ γ' ἄγεις, Εὔμαιε: τί τοῦτ' ἐνόησεν ἀλήτης;<br/>
ἦ τινά που δείσας ἐξαίσιον ἦε καὶ ἄλλως<br/>
αἰδεῖται κατὰ δῶμα; κακὸς δ' αἰδοῖος ἀλήτης."</ruby>

<ruby><rtc lang="grc" translate="no">τὴν δ' ἀπαμειβόμενος προσέφης, Εὔμαιε συβῶτα:<br/>
"μυθεῖται κατὰ μοῖραν, ἅ πέρ κ' οἴοιτο καὶ ἄλλος,<br/>
ὕβριν ἀλυσκάζων ἀνδρῶν ὑπερηνορεόντων.<br/>
ἀλλά σε μεῖναι ἄνωγεν ἐς ἠέλιον καταδύντα.<br/>
καὶ δὲ σοὶ ὧδ' αὐτῇ πολὺ κάλλιον, ὦ βασίλεια,<br/>
οἴην πρὸς ξεῖνον φάσθαι ἔπος ἠδ' ἐπακοῦσαι."<br/>
τὸν δ' αὖτε προσέειπε περίφρων Πηνελόπεια:<br/>
"οὐκ ἄφρων ὁ ξεῖνος: ὀί̈εται, ὥς περ ἂν εἴη:<br/>
οὐ γάρ πού τινες ὧδε καταθνητῶν ἀνθρώπων<br/>
ἀνέρες ὑβρίζοντες ἀτάσθαλα μηχανόωνται."</ruby>

<ruby><rtc lang="grc" translate="no">ἡ μὲν ἄρ' ὣς ἀγόρευεν, ὁ δ' ᾤχετο δῖος ὑφορβὸς<br/>
μνηστήρων ἐς ὅμιλον, ἐπεὶ διεπέφραδε πάντα.<br/>
αἶψα δὲ Τηλέμαχον ἔπεα πτερόεντα προσηύδα,<br/>
ἄγχι σχὼν κεφαλήν, ἵνα μὴ πευθοίαθ' οἱ ἄλλοι:</ruby>

<ruby><rtc lang="grc" translate="no">"ὦ φίλ', ἐγὼ μὲν ἄπειμι, σύας καὶ κεῖνα φυλάξων,<br/>
σὸν καὶ ἐμὸν βίοτον: σοὶ δ' ἐνθάδε πάντα μελόντων.<br/>
αὐτὸν μέν σε πρῶτα σάω, καὶ φράζεο θυμῷ<br/>
μή τι πάθῃς: πολλοὶ δὲ κακὰ φρονέουσιν Ἀχαιῶν,<br/>
τοὺς Ζεὺς ἐξολέσειε πρὶν ἡμῖν πῆμα γενέσθαι."</ruby>

<ruby><rtc lang="grc" translate="no">τὸν δ' αὖ Τηλέμαχος πεπνυμένος ἀντίον ηὔδα:<br/>
"ἔσσεται οὕτως, ἄττα: σὺ δ' ἔρχεο δειελιήσας:<br/>
ἠῶθεν δ' ἰέναι καὶ ἄγειν ἱερήϊα καλά:<br/>
αὐτὰρ ἐμοὶ τάδε πάντα καὶ ἀθανάτοισι μελήσει."</ruby>

<ruby><rtc lang="grc" translate="no">ὣς φάθ', ὁ δ' αὖτις ἄρ' ἕζετ' ἐϋξέστου ἐπὶ δίφρου,<br/>
πλησάμενος δ' ἄρα θυμὸν ἐδητύος ἠδὲ ποτῆτος<br/>
βῆ ῥ' ἴμεναι μεθ' ὕας, λίπε δ' ἕρκεά τε μέγαρόν τε,<br/>
πλεῖον δαιτυμόνων: οἱ δ' ὀρχηστυῖ καὶ ἀοιδῇ<br/>
τέρποντ': ἤδη γὰρ καὶ ἐπήλυθε δείελον ἦμαρ.</ruby>
