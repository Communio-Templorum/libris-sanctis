<h2>Book 21</h2>

<ruby><rtc lang="grc" translate="no">τῇ δ' ἄρ' ἐπὶ φρεσὶ θῆκε θεὰ γλαυκῶπις Ἀθήνη,<br/>
κούρῃ Ἰκαρίοιο, περίφρονι Πηνελοπείῃ,<br/>
τόξον μνηστήρεσσι θέμεν πολιόν τε σίδηρον<br/>
ἐν μεγάροις Ὀδυσῆος, ἀέθλια καὶ φόνου ἀρχήν.<br/>
κλίμακα δ' ὑψηλὴν προσεβήσετο οἷο δόμοιο,<br/>
εἵλετο δὲ κληῖ̈δ' εὐκαμπέα χειρὶ παχείῃ<br/>
καλὴν χαλκείην: κώπη δ' ἐλέφαντος ἐπῆεν.<br/>
βῆ δ' ἴμεναι θάλαμόνδε σὺν ἀμφιπόλοισι γυναιξὶν<br/>
ἔσχατον: ἔνθα δέ οἱ κειμήλια κεῖτο ἄνακτος,<br/>
χαλκός τε χρυσός τε πολύκμητός τε σίδηρος.<br/>
ἔνθα δὲ τόξον κεῖτο παλίντονον ἠδὲ φαρέτρη<br/>
ἰοδόκος, πολλοὶ δ' ἔνεσαν στονόεντες ὀϊστοί,<br/>
δῶρα τά οἱ ξεῖνος Λακεδαίμονι δῶκε τυχήσας<br/>
Ἴφιτος Εὐρυτίδης, ἐπιείκελος ἀθανάτοισι.<br/>
τὼ δ' ἐν Μεσσήνῃ ξυμβλήτην ἀλλήλοιϊν<br/>
οἴκῳ ἐν Ὀρτιλόχοιο δαί̈φρονος. ἦ τοι Ὀδυσσεὺς<br/>
ἦλθε μετὰ χρεῖος, τό ῥά οἱ πᾶς δῆμος ὄφελλε:<br/>
μῆλα γὰρ ἐξ Ἰθάκης Μεσσήνιοι ἄνδρες ἄειραν<br/>
νηυσὶ πολυκλήϊσι τριηκόσι' ἠδὲ νομῆας.<br/>
τῶν ἕνεκ' ἐξεσίην πολλὴν ὁδὸν ἦλθεν Ὀδυσσεὺς<br/>
παιδνὸς ἐών: πρὸ γὰρ ἧκε πατὴρ ἄλλοι τε γέροντες.<br/>
Ἴφιτος αὖθ' ἵππους διζήμενος, αἵ οἱ ὄλοντο<br/>
δώδεκα θήλειαι, ὑπὸ δ' ἡμίονοι ταλαεργοί:<br/>
αἳ δή οἱ καὶ ἔπειτα φόνος καὶ μοῖρα γένοντο,<br/>
ἐπεὶ δὴ Διὸς υἱὸν ἀφίκετο καρτερόθυμον,<br/>
φῶθ' Ἡρακλῆα, μεγάλων ἐπιίστορα ἔργων,<br/>
ὅς μιν ξεῖνον ἐόντα κατέκτανεν ᾧ ἐνὶ οἴκῳ,<br/>
σχέτλιος, οὐδὲ θεῶν ὄπιν ᾐδέσατ' οὐδὲ τράπεζαν,<br/>
τὴν ἥν οἱ παρέθηκεν: ἔπειτα δὲ πέφνε καὶ αὐτόν,<br/>
ἵππους δ' αὐτὸς ἔχε κρατερώνυχας ἐν μεγάροισι.<br/>
τὰς ἐρέων Ὀδυσῆϊ συνήντετο, δῶκε δὲ τόξον,<br/>
τὸ πρὶν μέν ῥ' ἐφόρει μέγας Εὔρυτος, αὐτὰρ ὁ παιδὶ<br/>
κάλλιπ' ἀποθνῄσκων ἐν δώμασιν ὑψηλοῖσι.<br/>
τῷ δ' Ὀδυσεὺς ξίφος ὀξὺ καὶ ἄλκιμον ἔγχος ἔδωκεν,<br/>
ἀρχὴν ξεινοσύνης προσκηδέος: οὐδὲ τραπέζῃ<br/>
γνώτην ἀλλήλων: πρὶν γὰρ Διὸς υἱὸς ἔπεφνεν<br/>
Ἴφιτον Εὐρυτίδην, ἐπιείκελον ἀθανάτοισιν,<br/>
ὅς οἱ τόξον ἔδωκε. τὸ δ' οὔ ποτε δῖος Ὀδυσσεὺς<br/>
ἐρχόμενος πόλεμόνδε μελαινάων ἐπὶ νηῶν<br/>
ᾑρεῖτ', ἀλλ' αὐτοῦ μνῆμα ξείνοιο φίλοιο<br/>
κέσκετ' ἐνὶ μεγάροισι, φόρει δέ μιν ἧς ἐπὶ γαίης.<br/>
ἡ δ' ὅτε δὴ θάλαμον τὸν ἀφίκετο δῖα γυναικῶν<br/>
οὐδόν τε δρύϊνον προσεβήσετο, τόν ποτε τέκτων<br/>
ξέσσεν ἐπισταμένως καὶ ἐπὶ στάθμην ἴθυνεν,<br/>
ἐν δὲ σταθμοὺς ἄρσε, θύρας δ' ἐπέθηκε φαεινάς,<br/>
αὐτίκ' ἄρ' ἥ γ' ἱμάντα θοῶς ἀπέλυσε κορώνης,<br/>
ἐν δὲ κληῖ̈δ' ἧκε, θυρέων δ' ἀνέκοπτεν ὀχῆας<br/>
ἄντα τιτυσκομένη: τὰ δ' ἀνέβραχεν ἠύ̈τε ταῦρος<br/>
βοσκόμενος λειμῶνι: τόσ' ἔβραχε καλὰ θύρετρα<br/>
πληγέντα κληί̈δι, πετάσθησαν δέ οἱ ὦκα.<br/>
ἡ δ' ἄρ' ἐφ' ὑψηλῆς σανίδος βῆ: ἔνθα δὲ χηλοὶ<br/>
ἕστασαν, ἐν δ' ἄρα τῇσι θυώδεα εἵματ' ἔκειτο.<br/>
ἔνθεν ὀρεξαμένη ἀπὸ πασσάλου αἴνυτο τόξον<br/>
αὐτῷ γωρυτῷ, ὅς οἱ περίκειτο φαεινός.<br/>
ἑζομένη δὲ κατ' αὖθι, φίλοις ἐπὶ γούνασι θεῖσα,<br/>
κλαῖε μάλα λιγέως, ἐκ δ' ᾕρεε τόξον ἄνακτος.<br/>
ἡ δ' ἐπεὶ οὖν τάρφθη πολυδακρύτοιο γόοιο,<br/>
βῆ ῥ' ἴμεναι μέγαρόνδε μετὰ μνηστῆρας ἀγαυοὺς<br/>
τόξον ἔχουσ' ἐν χειρὶ παλίντονον ἠδὲ φαρέτρην<br/>
ἰοδόκον: πολλοὶ δ' ἔνεσαν στονόεντες ὀϊστοί.<br/>
τῇ δ' ἄρ' ἅμ' ἀμφίπολοι φέρον ὄγκιον, ἔνθα σίδηρος<br/>
κεῖτο πολὺς καὶ χαλκός, ἀέθλια τοῖο ἄνακτος.<br/>
ἡ δ' ὅτε δὴ μνηστῆρας ἀφίκετο δῖα γυναικῶν,<br/>
στῆ ῥα παρὰ σταθμὸν τέγεος πύκα ποιητοῖο,<br/>
ἄντα παρειάων σχομένη λιπαρὰ κρήδεμνα.<br/>
ἀμφίπολος δ' ἄρα οἱ κεδνὴ ἑκάτερθε παρέστη.<br/>
αὐτίκα δὲ μνηστῆρσι μετηύδα καὶ φάτο μῦθον:</ruby>

<ruby><rtc lang="grc" translate="no">"κέκλυτέ μευ, μνηστῆρες ἀγήνορες, οἳ τόδε δῶμα<br/>
ἐχράετ' ἐσθιέμεν καὶ πινέμεν ἐμμενὲς αἰεὶ<br/>
ἀνδρὸς ἀποιχομένοιο πολὺν χρόνον: οὐδέ τιν' ἄλλην<br/>
μύθου ποιήσασθαι ἐπισχεσίην ἐδύνασθε,<br/>
ἀλλ' ἐμὲ ἱέμενοι γῆμαι θέσθαι τε γυναῖκα.<br/>
ἀλλ' ἄγετε, μνηστῆρες, ἐπεὶ τόδε φαίνετ' ἄεθλον.<br/>
θήσω γὰρ μέγα τόξον Ὀδυσσῆος θείοιο:<br/>
ὃς δέ κε ῥηί̈τατ' ἐντανύσῃ βιὸν ἐν παλάμῃσι<br/>
καὶ διοϊστεύσῃ πελέκεων δυοκαίδεκα πάντων,<br/>
τῷ κεν ἅμ' ἑσποίμην, νοσφισσαμένη τόδε δῶμα<br/>
κουρίδιον, μάλα καλόν, ἐνίπλειον βιότοιο,<br/>
τοῦ ποτὲ μεμνήσεσθαι ὀί̈ομαι ἔν περ ὀνείρῳ."</ruby>

<ruby><rtc lang="grc" translate="no">ὣς φάτο, καί ῥ' Εὔμαιον ἀνώγει, δῖον ὑφορβόν,<br/>
τόξον μνηστήρεσσι θέμεν πολιόν τε σίδηρον.<br/>
δακρύσας δ' Εὔμαιος ἐδέξατο καὶ κατέθηκε:<br/>
κλαῖε δὲ βουκόλος ἄλλοθ', ἐπεὶ ἴδε τόξον ἄνακτος.<br/>
Ἀντίνοος δ' ἐνένιπεν ἔπος τ' ἔφατ' ἔκ τ' ὀνόμαζε:</ruby>

<ruby><rtc lang="grc" translate="no">"νήπιοι ἀγροιῶται, ἐφημέρια φρονέοντες,<br/>
ἆ δειλώ, τί νυ δάκρυ κατείβετον ἠδὲ γυναικὶ<br/>
θυμὸν ἐνὶ στήθεσσιν ὀρίνετον; ᾗ τε καὶ ἄλλως<br/>
κεῖται ἐν ἄλγεσι θυμός, ἐπεὶ φίλον ὤλεσ' ἀκοίτην.<br/>
ἀλλ' ἀκέων δαίνυσθε καθήμενοι, ἠὲ θύραζε<br/>
κλαίετον ἐξελθόντε, κατ' αὐτόθι τόξα λιπόντε,<br/>
μνηστήρεσσιν ἄεθλον ἀάατον: οὐ γὰρ ὀί̈ω<br/>
ῥηϊδίως τόδε τόξον ἐύ̈ξοον ἐντανύεσθαι.<br/>
οὐ γάρ τις μέτα τοῖος ἀνὴρ ἐν τοίσδεσι πᾶσιν<br/>
οἷος Ὀδυσσεὺς ἔσκεν: ἐγὼ δέ μιν αὐτὸς ὄπωπα,<br/>
καὶ γὰρ μνήμων εἰμί, πάϊς δ' ἔτι νήπιος ἦα."</ruby>

<ruby><rtc lang="grc" translate="no">ὣς φάτο, τῷ δ' ἄρα θυμὸς ἐνὶ στήθεσσιν ἐώλπει<br/>
νευρὴν ἐντανύσειν διοϊστεύσειν τε σιδήρου.<br/>
ἦ τοι ὀϊστοῦ γε πρῶτος γεύσεσθαι ἔμελλεν<br/>
ἐκ χειρῶν Ὀδυσῆος ἀμύμονος, ὃν τότ' ἀτίμα<br/>
ἥμενος ἐν μεγάροις, ἐπὶ δ' ὤρνυε πάντας ἑταίρους.</ruby>

<ruby><rtc lang="grc" translate="no">τοῖσι δὲ καὶ μετέειφ' ἱερὴ ἲς Τηλεμάχοιο:<br/>
"ὢ πόποι, ἦ μάλα με Ζεὺς ἄφρονα θῆκε Κρονίων:<br/>
μήτηρ μέν μοί φησι φίλη, πινυτή περ ἐοῦσα,<br/>
ἄλλῳ ἅμ' ἕψεσθαι νοσφισσαμένη τόδε δῶμα:<br/>
αὐτὰρ ἐγὼ γελόω καὶ τέρπομαι ἄφρονι θυμῷ.<br/>
ἀλλ' ἄγετε, μνηστῆρες, ἐπεὶ τόδε φαίνετ' ἄεθλον,<br/>
οἵη νῦν οὐκ ἔστι γυνὴ κατ' Ἀχαιί̈δα γαῖαν,<br/>
οὔτε Πύλου ἱερῆς οὔτ' Ἄργεος οὔτε Μυκήνης:<br/>
οὔτ' αὐτῆς Ἰθάκης οὔτ' ἠπείροιο μελαίνης:<br/>
καὶ δ' αὐτοὶ τόδε γ' ἴστε: τί με χρὴ μητέρος αἴνου;<br/>
ἀλλ' ἄγε μὴ μύνῃσι παρέλκετε μηδ' ἔτι τόξου<br/>
δηρὸν ἀποτρωπᾶσθε τανυστύος, ὄφρα ἴδωμεν.<br/>
καὶ δέ κεν αὐτὸς ἐγὼ τοῦ τόξου πειρησαίμην:<br/>
εἰ δέ κεν ἐντανύσω διοϊστεύσω τε σιδήρου,<br/>
οὔ κέ μοι ἀχνυμένῳ τάδε δώματα πότνια μήτηρ<br/>
λείποι ἅμ' ἄλλῳ ἰοῦσ', ὅτ' ἐγὼ κατόπισθε λιποίμην<br/>
οἷός τ' ἤδη πατρὸς ἀέθλια κάλ' ἀνελέσθαι."</ruby>

<ruby><rtc lang="grc" translate="no">ἦ καὶ ἀπ' ὤμοιϊν χλαῖναν θέτο φοινικόεσσαν<br/>
ὀρθὸς ἀναί̈ξας, ἀπὸ δὲ ξίφος ὀξὺ θέτ' ὤμων.<br/>
πρῶτον μὲν πελέκεας στῆσεν, διὰ τάφρον ὀρύξας<br/>
πᾶσι μίαν μακρήν, καὶ ἐπὶ στάθμην ἴθυνεν,<br/>
ἀμφὶ δὲ γαῖαν ἔναξε: τάφος δ' ἕλε πάντας ἰδόντας,<br/>
ὡς εὐκόσμως στῆσε: πάρος δ' οὐ πώ ποτ' ὀπώπει.<br/>
στῆ δ' ἄρ' ἐπ' οὐδὸν ἰὼν καὶ τόξου πειρήτιζε.<br/>
τρὶς μέν μιν πελέμιξεν ἐρύσσεσθαι μενεαίνων,<br/>
τρὶς δὲ μεθῆκε βίης, ἐπιελπόμενος τό γε θυμῷ,<br/>
νευρὴν ἐντανύειν διοϊστεύσειν τε σιδήρου.<br/>
καί νύ κε δή ῥ' ἐτάνυσσε βίῃ τὸ τέταρτον ἀνέλκων,<br/>
?λλ' Ὀδυσεὺς ἀνένευε καὶ ἔσχεθεν ἱέμενόν περ.<br/>
τοῖς δ' αὖτις μετέειφ' ἱερὴ ἲς Τηλεμάχοιο:</ruby>

<ruby><rtc lang="grc" translate="no">"ὢ πόποι, ἦ καὶ ἔπειτα κακός τ' ἔσομαι καὶ ἄκικυς,<br/>
ἠὲ νεώτερός εἰμι καὶ οὔ πω χερσὶ πέποιθα<br/>
ἄνδρ' ἀπαμύνασθαι, ὅτε τις πρότερος χαλεπήνῃ.<br/>
ἀλλ' ἄγεθ', οἵ περ ἐμεῖο βίῃ προφερέστεροί ἐστε,<br/>
τόξου πειρήσασθε, καὶ ἐκτελέωμεν ἄεθλον."</ruby>

<ruby><rtc lang="grc" translate="no">ὣς εἰπὼν τόξον μὲν ἀπὸ ἕο θῆκε χαμᾶζε,<br/>
κλίνας κολλητῇσιν ἐϋξέστῃς σανίδεσσιν,<br/>
αὐτοῦ δ' ὠκὺ βέλος καλῇ προσέκλινε κορώνῃ,<br/>
ἂψ δ' αὖτις κατ' ἄρ' ἕζετ' ἐπὶ θρόνου ἔνθεν ἀνέστη.</ruby>

<ruby><rtc lang="grc" translate="no">τοῖσιν δ' Ἀντίνοος μετέφη, Εὐπείθεος υἱός:<br/>
"ὄρνυσθ' ἑξείης ἐπιδέξια πάντες ἑταῖροι,<br/>
ἀρξάμενοι τοῦ χώρου ὅθεν τέ περ οἰνοχοεύει."</ruby>

<ruby><rtc lang="grc" translate="no">ὣς ἔφατ' Ἀντίνοος, τοῖσιν δ' ἐπιήνδανε μῦθος.<br/>
Λειώδης δὲ πρῶτος ἀνίστατο, Οἴνοπος υἱός,<br/>
ὅ σφι θυοσκόος ἔσκε, παρὰ κρητῆρα δὲ καλὸν<br/>
ἷζε μυχοίτατος αἰέν: ἀτασθαλίαι δέ οἱ οἴῳ<br/>
ἐχθραὶ ἔσαν, πᾶσιν δὲ νεμέσσα μνηστήρεσσιν:<br/>
ὅς ῥα τότε πρῶτος τόξον λάβε καὶ βέλος ὠκύ.<br/>
στῆ δ' ἄρ' ἐπ' οὐδὸν ἰὼν καὶ τόξου πειρήτιζεν,<br/>
οὐδέ μιν ἐντάνυσε: πρὶν γὰρ κάμε χεῖρας ἀνέλκων<br/>
ἀτρίπτους ἁπαλάς: μετὰ δὲ μνηστῆρσιν ἔειπεν:</ruby>

<ruby><rtc lang="grc" translate="no">"ὦ φίλοι, οὐ μὲν ἐγὼ τανύω, λαβέτω δὲ καὶ ἄλλος.<br/>
πολλοὺς γὰρ τόδε τόξον ἀριστῆας κεκαδήσει<br/>
θυμοῦ καὶ ψυχῆς, ἐπεὶ ἦ πολὺ φέρτερόν ἐστι<br/>
τεθνάμεν ἢ ζώοντας ἁμαρτεῖν, οὗθ' ἕνεκ' αἰεὶ<br/>
ἐνθάδ' ὁμιλέομεν, ποτιδέγμενοι ἤματα πάντα.<br/>
νῦν μέν τις καὶ ἔλπετ' ἐνὶ φρεσὶν ἠδὲ μενοινᾷ<br/>
γῆμαι Πηνελόπειαν, Ὀδυσσῆος παράκοιτιν.<br/>
αὐτὰρ ἐπὴν τόξου πειρήσεται ἠδὲ ἴδηται,<br/>
ἄλλην δή τιν' ἔπειτα Ἀχαιϊάδων εὐπέπλων<br/>
μνάσθω ἐέδνοισιν διζήμενος: ἡ δέ κ' ἔπειτα<br/>
γήμαιθ' ὅς κε πλεῖστα πόροι καὶ μόρσιμος ἔλθοι."<br/>
ὣς ἄρ' ἐφώνησεν καὶ ἀπὸ ἕο τόξον ἔθηκε,<br/>
κλίνας κολλητῇσιν ἐϋξέστῃς σανίδεσσιν,<br/>
αὐτοῦ δ' ὠκὺ βέλος καλῇ προσέκλινε κορώνῃ,<br/>
ἂψ δ' αὖτις κατ' ἄρ ἕζετ' ἐπὶ θρόνου ἔνθεν ἀνέστη.<br/>
Ἀντίνοος δ' ἐνένιπεν ἔπος τ' ἔφατ' ἔκ τ' ὀνόμαζε:<br/>
"λειῶδες, ποῖόν σε ἔπος φύγεν ἕρκος ὀδόντων,<br/>
δεινόν τ' ἀργαλέον τε, --νεμεσσῶμαι δέ τ' ἀκούων--<br/>
εἰ δὴ τοῦτό γε τόξον ἀριστῆας κεκαδήσει<br/>
θυμοῦ καὶ ψυχῆς, ἐπεὶ οὐ δύνασαι σὺ τανύσσαι.<br/>
οὐ γάρ τοί σέ γε τοῖον ἐγείνατο πότνια μήτηρ<br/>
οἷόν τε ῥυτῆρα βιοῦ τ' ἔμεναι καὶ ὀϊστῶν:<br/>
ἀλλ' ἄλλοι τανύουσι τάχα μνηστῆρες ἀγαυοί."</ruby>

<ruby><rtc lang="grc" translate="no">ὣς φάτο, καί ῥ' ἐκέλευσε Μελάνθιον, αἰπόλον αἰγῶν:<br/>
"ἄγρει δή, πῦρ κῆον ἐνὶ μεγάροισι, Μελανθεῦ,<br/>
πὰρ δὲ τίθει δίφρον τε μέγαν καὶ κῶας ἐπ' αὐτοῦ,<br/>
ἐκ δὲ στέατος ἔνεικε μέγαν τροχὸν ἔνδον ἐόντος,<br/>
ὄφρα νέοι θάλποντες, ἐπιχρίοντες ἀλοιφῇ,<br/>
τόξου πειρώμεσθα καὶ ἐκτελέωμεν ἄεθλον."</ruby>

<ruby><rtc lang="grc" translate="no">ὣς φάθ', ὁ δ' αἶψ' ἀνέκαιε Μελάνθιος ἀκάματον πῦρ,<br/>
πὰρ δὲ φέρων δίφρον θῆκεν καὶ κῶας ἐπ' αὐτοῦ,<br/>
ἐκ δὲ στέατος ἔνεικε μέγαν τροχὸν ἔνδον ἐόντος:<br/>
τῷ ῥα νέοι θάλποντες ἐπειρῶντ': οὐδ' ἐδύναντο<br/>
ἐντανύσαι, πολλὸν δὲ βίης ἐπιδευέες ἦσαν.</ruby>

<ruby><rtc lang="grc" translate="no">Ἀντίνοος δ' ἔτ' ἐπεῖχε καὶ Εὐρύμαχος θεοειδής,<br/>
ἀρχοὶ μνηστήρων: ἀρετῇ δ' ἔσαν ἔξοχ' ἄριστοι.<br/>
τὼ δ' ἐξ οἴκου βῆσαν ὁμαρτήσαντες ἅμ' ἄμφω<br/>
βουκόλος ἠδὲ συφορβὸς Ὀδυσσῆος θείοιο:<br/>
ἐκ δ' αὐτὸς μετὰ τοὺς δόμου ἤλυθε δῖος Ὀδυσσεύς.<br/>
ἀλλ' ὅτε δή ῥ' ἐκτὸς θυρέων ἔσαν ἠδὲ καὶ αὐλῆς,<br/>
φθεγξάμενός σφε ἔπεσσι προσηύδα μειλιχίοισι:</ruby>

<ruby><rtc lang="grc" translate="no">"βουκόλε καὶ σύ, συφορβέ, ἔπος τί κε μυθησαίμην,<br/>
ἦ αὐτὸς κεύθω; φάσθαι δέ με θυμὸς ἀνώγει.<br/>
ποῖοί κ' εἶτ' Ὀδυσῆϊ ἀμυνέμεν, εἴ ποθεν ἔλθοι<br/>
ὧδε μάλ' ἐξαπίνης καί τις θεὸς αὐτὸν ἐνείκαι;<br/>
ἤ κε μνηστήρεσσιν ἀμύνοιτ' ἦ Ὀδυσῆϊ;<br/>
εἴπαθ' ὅπως ὑμέας κραδίη θυμός τε κελεύει."</ruby>

<ruby><rtc lang="grc" translate="no">τὸν δ' αὖτε προσέειπε βοῶν ἐπιβουκόλος ἀνήρ:<br/>
"Ζεῦ πάτερ, αἲ γὰρ τοῦτο τελευτήσειας ἐέλδωρ,<br/>
ὡς ἔλθοι μὲν κεῖνος ἀνήρ, ἀγάγοι δέ ἑ δαίμων:<br/>
γνοίης χ' οἵη ἐμὴ δύναμις καὶ χεῖρες ἕπονται."</ruby>

<ruby><rtc lang="grc" translate="no">ὣς δ' αὔτως Εὔμαιος ἐπεύχετο πᾶσι θεοῖσι<br/>
νοστῆσαι Ὀδυσῆα πολύφρονα ὅνδε δόμονδε.</ruby>

<ruby><rtc lang="grc" translate="no">αὐτὰρ ἐπεὶ δὴ τῶν γε νόον νημερτέ' ἀνέγνω,<br/>
ἐξαῦτίς σφε ἔπεσσιν ἀμειβόμενος προσέειπεν:</ruby>

<ruby><rtc lang="grc" translate="no">"ἔνδον μὲν δὴ ὅδ' αὐτὸς ἐγώ, κακὰ πολλὰ μογήσας<br/>
ἤλυθον εἰκοστῷ ἔτεϊ ἐς πατρίδα γαῖαν.<br/>
γιγνώσκω δ' ὡς σφῶϊν ἐελδομένοισιν ἱκάνω<br/>
οἴοισι δμώων: τῶν δ' ἄλλων οὔ τευ ἄκουσα<br/>
εὐξαμένου ἐμὲ αὖτις ὑπότροπον οἴκαδ' ἱκέσθαι.<br/>
σφῶϊν δ', ὡς ἔσεταί περ, ἀληθείην καταλέξω.<br/>
εἴ χ' ὑπ' ἐμοί γε θεὸς δαμάσῃ μνηστῆρας ἀγαυούς,<br/>
ἄξομαι ἀμφοτέροις ἀλόχους καὶ κτήματ' ὀπάσσω<br/>
οἰκία τ' ἐγγὺς ἐμεῖο τετυγμένα: καί μοι ἔπειτα<br/>
Τηλεμάχου ἑτάρω τε κασιγνήτω τε ἔσεσθον.<br/>
εἰ δ' ἄγε δή, καὶ σῆμα ἀριφραδὲς ἄλλο τι δείξω,<br/>
ὄφρα μ' ἐὺ̈ γνῶτον πιστωθῆτόν τ' ἐνὶ θυμῷ,<br/>
οὐλήν, τήν ποτέ με σῦς ἤλασε λευκῷ ὀδόντι<br/>
Παρνησόνδ' ἐλθόντα σὺν υἱάσιν Αὐτολύκοιο."</ruby>

<ruby><rtc lang="grc" translate="no">ὣς εἰπὼν ῥάκεα μεγάλης ἀποέργαθεν οὐλῆς.<br/>
τὼ δ' ἐπεὶ εἰσιδέτην εὖ τ' ἐφράσσαντο ἕκαστα,<br/>
κλαῖον ἄρ' ἀμφ' Ὀδυσῆϊ δαί̈φρονι χεῖρε βαλόντε,<br/>
καὶ κύνεον ἀγαπαζόμενοι κεφαλήν τε καὶ ὤμους<br/>
ὣς δ' αὔτως Ὀδυσεὺς κεφαλὰς καὶ χεῖρας ἔκυσσε.<br/>
καί νύ κ' ὀδυρομένοισιν ἔδυ φάος ἠελίοιο,<br/>
εἰ μὴ Ὀδυσσεὺς αὐτὸς ἐρύκακε φώνησέν τε:</ruby>

<ruby><rtc lang="grc" translate="no">"παύεσθον κλαυθμοῖο γόοιό τε, μή τις ἴδηται<br/>
ἐξελθὼν μεγάροιο, ἀτὰρ εἴπῃσι καὶ εἴσω.<br/>
ἀλλὰ προμνηστῖνοι ἐσέλθετε, μηδ' ἅμα πάντες,<br/>
πρῶτος ἐγώ, μετὰ δ' ὔμμες: ἀτὰρ τόδε σῆμα τετύχθω:<br/>
ἄλλοι μὲν γὰρ πάντες, ὅσοι μνηστῆρες ἀγαυοί,<br/>
οὐκ ἐάσουσιν ἐμοὶ δόμεναι βιὸν ἠδὲ φαρέτρην:<br/>
ἀλλὰ σύ, δῖ' Εὔμαιε, φέρων ἀνὰ δώματα τόξον<br/>
ἐν χείρεσσιν ἐμοὶ θέμεναι, εἰπεῖν τε γυναιξὶ<br/>
κληῖ̈σαι μεγάροιο θύρας πυκινῶς ἀραρυίας,<br/>
ἢν δέ τις ἢ στοναχῆς ἠὲ κτύπου ἔνδον ἀκούσῃ<br/>
ἀνδρῶν ἡμετέροισιν ἐν ἕρκεσι, μή τι θύραζε<br/>
προβλώσκειν, ἀλλ' αὐτοῦ ἀκὴν ἔμεναι παρὰ ἔργῳ.<br/>
σοὶ δέ, Φιλοίτιε δῖε, θύρας ἐπιτέλλομαι αὐλῆς<br/>
κληῖ̈σαι κληῖ̈δι, θοῶς δ' ἐπὶ δεσμὸν ἰῆλαι."</ruby>

<ruby><rtc lang="grc" translate="no">ὣς εἰπὼν εἰσῆλθε δόμους εὖ ναιετάοντας:<br/>
ἕζετ' ἔπειτ' ἐπὶ δίφρον ἰών, ἔνθεν περ ἀνέστη:<br/>
ἐς δ' ἄρα καὶ τὼ δμῶε ἴτην θείου Ὀδυσῆος.</ruby>

<ruby><rtc lang="grc" translate="no">Εὐρύμαχος δ' ἤδη τόξον μετὰ χερσὶν ἐνώμα,<br/>
θάλπων ἔνθα καὶ ἔνθα σέλᾳ πυρός: ἀλλά μιν οὐδ' ὣς<br/>
ἐντανύσαι δύνατο, μέγα δ' ἔστενε κυδάλιμον κῆρ:<br/>
ὀχθήσας δ' ἄρα εἶρος τ' ἔφατ' ἔκ τ' ὀνόμαζεν:</ruby>

<ruby><rtc lang="grc" translate="no">"ὢ πόποι, ἧ μοι ἄχος περί τ' αὐτοῦ καὶ περὶ πάντων:<br/>
οὔ τι γάμου τοσσοῦτον ὀδύρομαι, ἀχνύμενός περ:<br/>
εἰσὶ καὶ ἄλλαι πολλαὶ Ἀχαιί̈δες, αἱ μὲν ἐν αὐτῇ<br/>
ἀμφιάλῳ Ἰθάκῃ, αἱ δ' ἄλλῃσιν πολίεσσιν:<br/>
ἀλλ' εἰ δὴ τοσσόνδε βίης ἐπιδευέες εἰμὲν<br/>
ἀντιθέου Ὀδυσῆος, ὅ τ' οὐ δυνάμεσθα τανύσσαι<br/>
τὸν δ' αὖτ' Ἀντίνοος προσέφη, Εὐπείθεος υἱός:<br/>
"Εὐρύμαχ', οὐχ οὕτως ἔσται: νοέεις δὲ καὶ αὐτός.<br/>
νῦν μὲν γὰρ κατὰ δῆμον ἑορτὴ τοῖο θεοῖο<br/>
ἁγνή: τίς δέ κε τόξα τιταίνοιτ'; ἀλλὰ ἕκηλοι<br/>
κάτθετ': ἀτὰρ πελέκεάς γε καὶ εἴ κ' εἰῶμεν ἅπαντας<br/>
ἑστάμεν: οὐ μὲν γάρ τιν' ἀναιρήσεσθαι ὀί̈ω,<br/>
ἐλθόντ' ἐς μέγαρον Λαερτιάδεω Ὀδυσῆος.<br/>
ἀλλ' ἄγετ', οἰνοχόος μὲν ἐπαρξάσθω δεπάεσσιν,<br/>
ὄφρα σπείσαντες καταθείομεν ἀγκύλα τόξα:<br/>
ἠῶθεν δὲ κέλεσθε Μελάνθιον, αἰπόλον αἰγῶν,<br/>
αἶγας ἄγειν, αἳ πᾶσι μέγ' ἔξοχοι αἰπολίοισιν,<br/>
ὄφρ' ἐπὶ μηρία θέντες Ἀπόλλωνι κλυτοτόξῳ<br/>
τόξου πειρώμεσθα καὶ ἐκτελέωμεν ἄεθλον."</ruby>

<ruby><rtc lang="grc" translate="no">ὣς ἔφατ' Ἀντίνοος, τοῖσιν δ' ἐπιήνδανε μῦθος.<br/>
τοῖσι δὲ κήρυκες μὲν ὕδωρ ἐπὶ χεῖρας ἔχευαν,<br/>
κοῦροι δὲ κρητῆρας ἐπεστέψαντο ποτοῖο,<br/>
νώμησαν δ' ἄρα πᾶσιν ἐπαρξάμενοι δεπάεσσιν.<br/>
οἱ δ' ἐπεὶ οὖν σπεῖσάν τ' ἔπιόν θ' ὅσον ἤθελε θυμός,<br/>
τοῖς δὲ δολοφρονέων μετέφη πολύμητις Ὀδυσσεύς:</ruby>

<ruby><rtc lang="grc" translate="no">"κέκλυτέ μευ, μνηστῆρες ἀγακλειτῆς βασιλείης:<br/>
ὄφρ' εἴπω τά με θυμὸς ἐνὶ στήθεσσι κελεύει:<br/>
Εὐρύμαχον δὲ μάλιστα καὶ Ἀντίνοον θεοειδέα<br/>
λίσσομ', ἐπεὶ καὶ τοῦτο ἔπος κατὰ μοῖραν ἔειπε,<br/>
νῦν μὲν παῦσαι τόξον, ἐπιτρέψαι δὲ θεοῖσιν:<br/>
ἠῶθεν δὲ θεὸς δώσει κράτος ᾧ κ' ἐθέλῃσιν.<br/>
ἀλλ' ἄγ' ἐμοὶ δότε τόξον ἐύ̈ξοον, ὄφρα μεθ' ὑμῖν<br/>
χειρῶν καὶ σθένεος πειρήσομαι, ἤ μοι ἔτ' ἐστὶν<br/>
ἴς, οἵη πάρος ἔσκεν ἐνὶ γναμπτοῖσι μέλεσσιν,<br/>
ἦ ἤδη μοι ὄλεσσεν ἄλη τ' ἀκομιστίη τε."</ruby>

<ruby><rtc lang="grc" translate="no">ὣς ἔφαθ', οἱ δ' ἄρα πάντες ὑπερφιάλως νεμέσησαν,<br/>
δείσαντες μὴ τόξον ἐύ̈ξοον ἐντανύσειεν.<br/>
Ἀντίνοος δ' ἐνένιπεν ἔπος τ' ἔφατ' ἔκ τ' ὀνόμαζεν:</ruby>

<ruby><rtc lang="grc" translate="no">"ἆ δειλὲ ξείνων, ἔνι τοι φρένες οὐδ' ἠβαιαί:<br/>
οὐκ ἀγαπᾷς ὃ ἕκηλος ὑπερφιάλοισι μεθ' ἡμῖν<br/>
δαίνυσαι, οὐδέ τι δαιτὸς ἀμέρδεαι, αὐτὰρ ἀκούεις<br/>
μύθων ἡμετέρων καὶ ῥήσιος; οὐδέ τις ἄλλος<br/>
ἡμετέρων μύθων ξεῖνος καὶ πτωχὸς ἀκούει.<br/>
οἶνός σε τρώει μελιηδής, ὅς τε καὶ ἄλλους<br/>
βλάπτει, ὃς ἄν μιν χανδὸν ἕλῃ μηδ' αἴσιμα πίνῃ.<br/>
οἶνος καὶ Κένταυρον, ἀγακλυτὸν Εὐρυτίωνα,<br/>
ἄασ' ἐνὶ μεγάρῳ μεγαθύμου Πειριθόοιο,<br/>
ἐς Λαπίθας ἐλθόνθ': ὁ δ' ἐπεὶ φρένας ἄασεν οἴνῳ,<br/>
μαινόμενος κάκ' ἔρεξε δόμον κάτα Πειριθόοιο:<br/>
ἥρωας δ' ἄχος εἷλε, διὲκ προθύρου δὲ θύραζε<br/>
ἕλκον ἀναί̈ξαντες, ἀπ' οὔατα νηλέϊ χαλκῷ<br/>
ῥῖνάς τ' ἀμήσαντες: ὁ δὲ φρεσὶν ᾗσιν ἀασθεὶς<br/>
ἤϊεν ἣν ἄτην ὀχέων ἀεσίφρονι θυμῷ.<br/>
ἐξ οὗ Κενταύροισι καὶ ἀνδράσι νεῖκος ἐτύχθη,<br/>
οἷ δ' αὐτῷ πρώτῳ κακὸν εὕρετο οἰνοβαρείων.<br/>
ὣς καὶ σοὶ μέγα πῆμα πιφαύσκομαι, αἴ κε τὸ τόξον<br/>
ἐντανύσῃς: οὐ γάρ τευ ἐπητύος ἀντιβολήσεις<br/>
ἡμετέρῳ ἐνὶ δήμῳ, ἄφαρ δέ σε νηὶ̈ μελαίνῃ<br/>
εἰς Ἔχετον βασιλῆα, βροτῶν δηλήμονα πάντων,<br/>
πέμψομεν: ἔνθεν δ' οὔ τι σαώσεαι: ἀλλὰ ἕκηλος<br/>
πῖνέ τε, μηδ' ἐρίδαινε μετ' ἀνδράσι κουροτέροισιν."<br/>
τὸν δ' αὖτε προσέειπε περίφρων Πηνελόπεια:<br/>
"Ἀντίνο', οὐ μὲν καλὸν ἀτέμβειν οὐδὲ δίκαιον<br/>
ξείνους Τηλεμάχου, ὅς κεν τάδε δώμαθ' ἵκηται:<br/>
ἔλπεαι, αἴ χ' ὁ ξεῖνος Ὀδυσσῆος μέγα τόξον<br/>
ἐντανύσῃ χερσίν τε βίηφί τε ἧφι πιθήσας,<br/>
οἴκαδέ μ' ἄξεσθαι καὶ ἑὴν θήσεσθαι ἄκοιτιν;<br/>
οὐδ' αὐτός που τοῦτό γ' ἐνὶ στήθεσσιν ἔολπε:<br/>
μηδέ τις ὑμείων τοῦ γ' εἵνεκα θυμὸν ἀχεύων<br/>
ἐνθάδε δαινύσθω, ἐπεὶ οὐδὲ μὲν οὐδὲ ἔοικεν."</ruby>

<ruby><rtc lang="grc" translate="no">τὴν δ' αὖτ' Εὐρύμαχος, Πολύβου πάϊς, ἀντίον ηὔδα:<br/>
"κούρη Ἰκαρίοιο, περίφρον Πηνελόπεια,<br/>
οὔ τί σε τόνδ' ἄξεσθαι ὀϊόμεθ': οὐδὲ ἔοικεν:<br/>
ἀλλ' αἰσχυνόμενοι φάτιν ἀνδρῶν ἠδὲ γυναικῶν,<br/>
μή ποτέ τις εἴπῃσι κακώτερος ἄλλος Ἀχαιῶν<br/>
ἦ πολὺ χείρονες ἄνδρες ἀμύμονος ἀνδρὸς ἄκοιτιν<br/>
μνῶνται, οὐδέ τι τόξον ἐύ̈ξοον ἐντανύουσιν:<br/>
ἀλλ' ἄλλος τις πτωχὸς ἀνὴρ ἀλαλήμενος ἐλθὼν<br/>
ῥηϊδίως ἐτάνυσσε βιόν, διὰ δ' ἧκε σιδήρου.<br/>
ὣς ἐρέουσ', ἡμῖν δ' ἂν ἐλέγχεα ταῦτα γένοιτο."<br/>
τὸν δ' αὖτε προσέειπε περίφρων Πηνελόπεια:<br/>
"Εὐρύμαχ', οὔ πως ἔστιν ἐϋκλεῖας κατὰ δῆμον<br/>
ἔμμεναι οἳ δὴ οἶκον ἀτιμάζοντες ἔδουσιν<br/>
ἀνδρὸς ἀριστῆος: τί δ' ἐλέγχεα ταῦτα τίθεσθε;<br/>
οὗτος δὲ ξεῖνος μάλα μὲν μέγας ἠδ' εὐπηγής,<br/>
πατρὸς δ' ἐξ ἀγαθοῦ γένος εὔχεται ἔμμεναι υἱός.<br/>
ἀλλ' ἄγε οἱ δότε τόξον ἐύ̈ξοον, ὄφρα ἴδωμεν.<br/>
ὧδε γὰρ ἐξερέω, τὸ δὲ καὶ τετελεσμένον ἔσται:<br/>
εἴ κέ μιν ἐντανύσῃ, δώῃ δέ οἱ εὖχος Ἀπόλλων,<br/>
ἕσσω μιν χλαῖνάν τε χιτῶνά τε, εἵματα καλά,<br/>
δώσω δ' ὀξὺν ἄκοντα, κυνῶν ἀλκτῆρα καὶ ἀνδρῶν,<br/>
καὶ ξίφος ἄμφηκες: δώσω δ' ὑπὸ ποσσὶ πέδιλα,<br/>
πέμψω δ' ὅππη μιν κραδίη θυμός τε κελεύει."</ruby>

<ruby><rtc lang="grc" translate="no">τὴν δ' αὖ Τηλέμαχος πεπνυμένος ἀντίον ηὔδα:<br/>
"μῆτερ ἐμή, τόξον μὲν Ἀχαιῶν οὔ τις ἐμεῖο<br/>
κρείσσων, ᾧ κ' ἐθέλω, δόμεναί τε καὶ ἀρνήσασθαι,<br/>
οὔθ' ὅσσοι κραναὴν Ἰθάκην κάτα κοιρανέουσιν,<br/>
οὔθ' ὅσσοι νήσοισι πρὸς Ἤλιδος ἱπποβότοιο:<br/>
τῶν οὔ τίς μ' ἀέκοντα βιήσεται, αἴ κ' ἐθέλωμι<br/>
καὶ καθάπαξ ξείνῳ δόμεναι τάδε τόξα φέρεσθαι.<br/>
ἀλλ' εἰς οἶκον ἰοῦσα τὰ σ' αὐτῆς ἔργα κόμιζε,<br/>
ἱστόν τ' ἠλακάτην τε, καὶ ἀμφιπόλοισι κέλευε<br/>
ἔργον ἐποίχεσθαι: τόξον δ' ἄνδρεσσι μελήσει<br/>
πᾶσι, μάλιστα δ' ἐμοί: τοῦ γὰρ κράτος ἔστ' ἐνὶ οἴκῳ."<br/>
ἡ μὲν θαμβήσασα πάλιν οἶκόνδε βεβήκει:<br/>
παιδὸς γὰρ μῦθον πεπνυμένον ἔνθετο θυμῷ.<br/>
ἐς δ' ὑπερῷ' ἀναβᾶσα σὺν ἀμφιπόλοισι γυναιξὶ<br/>
κλαῖεν ἔπειτ' Ὀδυσῆα, φίλον πόσιν, ὄφρα οἱ ὕπνον<br/>
ἡδὺν ἐπὶ βλεφάροισι βάλε γλαυκῶπις Ἀθήνη.</ruby>

<ruby><rtc lang="grc" translate="no">αὐτὰρ ὁ τόξα λαβὼν φέρε καμπύλα δῖος ὑφορβός:<br/>
μνηστῆρες δ' ἄρα πάντες ὁμόκλεον ἐν μεγάροισιν:<br/>
ὧδε δέ τις εἴπεσκε νέων ὑπερηνορεόντων:</ruby>

<ruby><rtc lang="grc" translate="no">"πῆ δὴ καμπύλα τόξα φέρεις, ἀμέγαρτε συβῶτα,<br/>
πλαγκτέ; τάχ' αὖ σ' ἐφ' ὕεσσι κύνες ταχέες κατέδονται<br/>
οἶον ἀπ' ἀνθρώπων, οὓς ἔτρεφες, εἴ κεν Ἀπόλλων<br/>
ἡμῖν ἱλήκῃσι καὶ ἀθάνατοι θεοὶ ἄλλοι."</ruby>

<ruby><rtc lang="grc" translate="no">ὣς φάσαν, αὐτὰρ, ὁ θῆκε φέρων αὐτῇ ἐνὶ χώρῃ,<br/>
δείσας, οὕνεκα πολλοὶ ὁμόκλεον ἐν μεγάροισιν.<br/>
Τηλέμαχος δ' ἑτέρωθεν ἀπειλήσας ἐγεγώνει:</ruby>

<ruby><rtc lang="grc" translate="no">"ἄττα, πρόσω φέρε τόξα: τάχ' οὐκ εὖ πᾶσι πιθήσεις<br/>
μή σε καὶ ὁπλότερός περ ἐὼν ἀγρόνδε δίωμαι,<br/>
βάλλων χερμαδίοισι: βίηφι δὲ φέρτερός εἰμι.<br/>
αἲ γὰρ πάντων τόσσον, ὅσοι κατὰ δώματ' ἔασι,<br/>
μνηστήρων χερσίν τε βίηφί τε φέρτερος εἴην:<br/>
τῷ κε τάχα στυγερῶς τιν' ἐγὼ πέμψαιμι νέεσθαι<br/>
ἡμετέρου ἐξ οἴκου, ἐπεὶ κακὰ μηχανόωνται."</ruby>

<ruby><rtc lang="grc" translate="no">ὣς ἔφαθ', οἱ δ' ἄρα πάντες ἐπ' αὐτῷ ἡδὺ γέλασσαν<br/>
μνηστῆρες, καὶ δὴ μέθιεν χαλεποῖο χόλοιο<br/>
Τηλεμάχῳ: τὰ δὲ τόξα φέρων ἀνὰ δῶμα συβώτης<br/>
ἐν χείρεσσ' Ὀδυσῆϊ δαί̈φρονι θῆκε παραστάς.<br/>
ἐκ δὲ καλεσσάμενος προσέφη τροφὸν Εὐρύκλειαν:</ruby>

<ruby><rtc lang="grc" translate="no">"Τηλέμαχος κέλεταί σε, περίφρων Εὐρύκλεια,<br/>
κληῖ̈σαι μεγάροιο θύρας πυκινῶς ἀραρυίας.<br/>
ἢν δέ τις ἤ στοναχῆς ἠὲ κτύπου ἔνδον ἀκούσῃ<br/>
ἀνδρῶν ἡμετέροισιν ἐν ἕρκεσι, μή τι θύραζε<br/>
προβλώσκειν, ἀλλ' αὐτοῦ ἀκὴν ἔμεναι παρὰ ἔργῳ."</ruby>

<ruby><rtc lang="grc" translate="no">ὣς ἄρ' ἐφώνησεν, τῇ δ' ἄπτερος ἔπλετο μῦθος,<br/>
κλήϊσεν δὲ θύρας μεγάρων εὖ ναιεταόντων.</ruby>

<ruby><rtc lang="grc" translate="no">σιγῇ δ' ἐξ οἴκοιο Φιλοίτιος ἆλτο θύραζε,<br/>
κλήϊσεν δ' ἄρ' ἔπειτα θύρας εὐερκέος αὐλῆς.<br/>
κεῖτο δ' ὑπ' αἰθούσῃ ὅπλον νεὸς ἀμφιελίσσης<br/>
βύβλινον, ᾧ ῥ' ἐπέδησε θύρας, ἐς δ' ἤϊεν αὐτός:<br/>
ἕζετ' ἔπειτ' ἐπὶ δίφρον ἰών, ἔνθεν περ ἀνέστη,<br/>
εἰσορόων Ὀδυσῆα. ὁ δ' ἤδη τόξον ἐνώμα<br/>
πάντη ἀναστρωφῶν, πειρώμενος ἔνθα καὶ ἔνθα,<br/>
μὴ κέρα ἶπες ἔδοιεν ἀποιχομένοιο ἄνακτος.<br/>
ὧδε τις εἴπεσκεν ἰδὼν ἐς πλησίον ἄλλον:</ruby>

<ruby><rtc lang="grc" translate="no">"ἦ τις θηητὴρ καὶ ἐπίκλοπος ἔπλετο τόξων:<br/>
ἤ ῥά νύ που τοιαῦτα καὶ αὐτῷ οἴκοθι κεῖται<br/>
ἢ ὅ γ' ἐφορμᾶται ποιησέμεν, ὡς ἐνὶ χερσὶ<br/>
νωμᾷ ἔνθα καὶ ἔνθα κακῶν ἔμπαιος ἀλήτης."</ruby>

<ruby><rtc lang="grc" translate="no">ἄλλος δ' αὖ εἴπεσκε νέων ὑπερηνορεόντων:<br/>
"αἲ γὰρ δὴ τοσσοῦτον ὀνήσιος ἀντιάσειεν<br/>
ὡς οὗτός ποτε τοῦτο δυνήσεται ἐντανύσασθαι."</ruby>

<ruby><rtc lang="grc" translate="no">ὣς ἄρ' ἔφαν μνηστῆρες: ἀτὰρ πολύμητις Ὀδυσσεύς,<br/>
αὐτίκ' ἐπεὶ μέγα τόξον ἐβάστασε καὶ ἴδε πάντη,<br/>
ὡς ὅτ' ἀνὴρ φόρμιγγος ἐπιστάμενος καὶ ἀοιδῆς<br/>
ῥηϊδίως ἐτάνυσσε νέῳ περὶ κόλλοπι χορδήν,<br/>
ἅψας ἀμφοτέρωθεν ἐϋστρεφὲς ἔντερον οἰός,<br/>
ὣς ἄρ' ἄτερ σπουδῆς τάνυσεν μέγα τόξον Ὀδυσσεύς.<br/>
δεξιτερῇ ἄρα χειρὶ λαβὼν πειρήσατο νευρῆς:<br/>
ἡ δ' ὑπὸ καλὸν ἄεισε, χελιδόνι εἰκέλη αὐδήν.<br/>
μνηστῆρσιν δ' ἄρ' ἄχος γένετο μέγα, πᾶσι δ' ἄρα χρὼς<br/>
ἐτράπετο: Ζεὺς δὲ μεγάλ' ἔκτυπε σήματα φαίνων:<br/>
γήθησέν τ' ἄρ' ἔπειτα πολύτλας δῖος Ὀδυσσεύς.<br/>
ὅττι ῥά οἱ τέρας ἧκε Κρόνου πάϊς ἀγκυλομήτεω:<br/>
εἵλετο δ' ὠκὺν ὀϊστόν, ὅ οἱ παρέκειτο τραπέζῃ<br/>
γυμνός: τοὶ δ' ἄλλοι κοίλης ἔντοσθε φαρέτρης<br/>
κείατο, τῶν τάχ' ἔμελλον Ἀχαιοὶ πειρήσεσθαι.<br/>
τόν ῥ' ἐπὶ πήχει ἑλὼν ἕλκεν νευρὴν γλυφίδας τε,<br/>
αὐτόθεν ἐκ δίφροιο καθήμενος, ἧκε δ' ὀϊστὸν<br/>
ἄντα τιτυσκόμενος, πελέκεων δ' οὐκ ἤμβροτε πάντων<br/>
πρώτης στειλειῆς, διὰ δ' ἀμπερὲς ἦλθε θύραζε<br/>
ἰὸς χαλκοβαρής: ὁ δὲ Τηλέμαχον προσέειπε:</ruby>

<ruby><rtc lang="grc" translate="no">"Τηλέμαχ', οὔ σ' ὁ ξεῖνος ἐνὶ μεγάροισιν ἐλέγχει<br/>
ἥμενος, οὐδέ τι τοῦ σκοποῦ ἤμβροτον οὐδέ τι τόξον<br/>
δὴν ἔκαμον τανύων: ἔτι μοι μένος ἔμπεδόν ἐστιν,<br/>
οὐχ ὥς με μνηστῆρες ἀτιμάζοντες ὄνονται.<br/>
νῦν δ' ὥρη καὶ δόρπον Ἀχαιοῖσιν τετυκέσθαι<br/>
ἐν φάει, αὐτὰρ ἔπειτα καὶ ἄλλως ἑψιάασθαι<br/>
μολπῇ καὶ φόρμιγγι: τὰ γάρ τ' ἀναθήματα δαιτός."</ruby>

<ruby><rtc lang="grc" translate="no">ἦ καὶ ἐπ' ὀφρύσι νεῦσεν: ὁ δ' ἀμφέθετο ξίφος ὀξὺ<br/>
Τηλέμαχος, φίλος υἱὸς Ὀδυσσῆος θείοιο,<br/>
ἀμφὶ δὲ χεῖρα φίλην βάλεν ἔγχεϊ, ἄγχι δ' ἄρ' αὐτοῦ<br/>
πὰρ θρόνον ἑστήκει κεκορυθμένος αἴθοπι χαλκῷ.</ruby>
