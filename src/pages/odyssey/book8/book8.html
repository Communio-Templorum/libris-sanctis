<h2>Book 8</h2>

<ruby><rtc lang="grc" translate="no">ἦμος δ' ἠριγένεια φάνη ῥοδοδάκτυλος Ἠώς,<br/>
ὤρνυτ' ἄρ' ἐξ εὐνῆς ἱερὸν μένος Ἀλκινόοιο,<br/>
ἂν δ' ἄρα διογενὴς ὦρτο πτολίπορθος Ὀδυσσεύς.<br/>
τοῖσιν δ' ἡγεμόνευ' ἱερὸν μένος Ἀλκινόοιο<br/>
Φαιήκων ἀγορήνδ', ἥ σφιν παρὰ νηυσὶ τέτυκτο.<br/>
ἐλθόντες δὲ καθῖζον ἐπὶ ξεστοῖσι λίθοισι<br/>
πλησίον. ἡ δ' ἀνὰ ἄστυ μετῴχετο Παλλὰς Ἀθήνη<br/>
εἰδομένη κήρυκι δαί̈φρονος Ἀλκινόοιο,<br/>
νόστον Ὀδυσσῆι μεγαλήτορι μητιόωσα,<br/>
καί ῥα ἑκάστῳ φωτὶ παρισταμένη φάτο μῦθον:</ruby>

<ruby><rtc lang="grc" translate="no">"δεῦτ' ἄγε, Φαιήκων ἡγήτορες ἠδὲ μέδοντες,<br/>
εἰς ἀγορὴν ἰέναι, ὄφρα ξείνοιο πύθησθε,<br/>
ὃς νέον Ἀλκινόοιο δαί̈φρονος ἵκετο δῶμα<br/>
πόντον ἐπιπλαγχθείς, δέμας ἀθανάτοισιν ὁμοῖος."</ruby>

<ruby><rtc lang="grc" translate="no">ὣς εἰποῦσ' ὤτρυνε μένος καὶ θυμὸν ἑκάστου.<br/>
καρπαλίμως δ' ἔμπληντο βροτῶν ἀγοραί τε καὶ ἕδραι<br/>
ἀγρομένων: πολλοὶ δ' ἄρ' ἐθηήσαντο ἰδόντες<br/>
υἱὸν Λαέρταο δαί̈φρονα: τῷ δ' ἄρ' Ἀθήνη<br/>
θεσπεσίην κατέχευε χάριν κεφαλῇ τε καὶ ὤμοις<br/>
καί μιν μακρότερον καὶ πάσσονα θῆκεν ἰδέσθαι,<br/>
ὥς κεν Φαιήκεσσι φίλος πάντεσσι γένοιτο<br/>
δεινός τ' αἰδοῖός τε καὶ ἐκτελέσειεν ἀέθλους<br/>
πολλούς, τοὺς Φαίηκες ἐπειρήσαντ' Ὀδυσῆος.<br/>
αὐτὰρ ἐπεί ῥ' ἤγερθεν ὁμηγερέες τ' ἐγένοντο,<br/>
τοῖσιν δ' Ἀλκίνοος ἀγορήσατο καὶ μετέειπε:</ruby>

<ruby><rtc lang="grc" translate="no">"κέκλυτε, Φαιήκων ἡγήτορες ἠδὲ μέδοντες,<br/>
ὄφρ' εἴπω τά με θυμὸς ἐνὶ στήθεσσι κελεύει.<br/>
ξεῖνος ὅδ', οὐκ οἶδ' ὅς τις, ἀλώμενος ἵκετ' ἐμὸν δῶ,<br/>
ἠὲ πρὸς ἠοίων ἦ ἑσπερίων ἀνθρώπων:<br/>
πομπὴν δ' ὀτρύνει, καὶ λίσσεται ἔμπεδον εἶναι.<br/>
ἡμεῖς δ', ὡς τὸ πάρος περ, ἐποτρυνώμεθα πομπήν.<br/>
οὐδὲ γὰρ οὐδέ τις ἄλλος, ὅτις κ' ἐμὰ δώμαθ' ἵκηται,<br/>
ἐνθάδ' ὀδυρόμενος δηρὸν μένει εἵνεκα πομπῆς.<br/>
ἀλλ' ἄγε νῆα μέλαιναν ἐρύσσομεν εἰς ἅλα δῖαν<br/>
πρωτόπλοον, κούρω δὲ δύω καὶ πεντήκοντα<br/>
κρινάσθων κατὰ δῆμον, ὅσοι πάρος εἰσὶν ἄριστοι.<br/>
δησάμενοι δ' ἐὺ πάντες ἐπὶ κληῖσιν ἐρετμὰ<br/>
ἔκβητ': αὐτὰρ ἔπειτα θοὴν ἀλεγύνετε δαῖτα<br/>
ἡμέτερόνδ' ἐλθόντες: ἐγὼ δ' ἐὺ πᾶσι παρέξω.<br/>
κούροισιν μὲν ταῦτ' ἐπιτέλλομαι: αὐτὰρ οἱ ἄλλοι<br/>
σκηπτοῦχοι βασιλῆες ἐμὰ πρὸς δώματα καλὰ<br/>
ἔρχεσθ', ὄφρα ξεῖνον ἐνὶ μεγάροισι φιλέωμεν,<br/>
μηδέ τις ἀρνείσθω. καλέσασθε δὲ θεῖον ἀοιδὸν<br/>
Δημόδοκον: τῷ γάρ ῥα θεὸς πέρι δῶκεν ἀοιδὴν<br/>
τέρπειν, ὅππῃ θυμὸς ἐποτρύνῃσιν ἀείδειν."<br/>
ὣς ἄρα φωνήσας ἡγήσατο, τοὶ δ' ἅμ' ἕποντο<br/>
σκηπτοῦχοι: κῆρυξ δὲ μετῴχετο θεῖον ἀοιδόν.<br/>
κούρω δὲ κρινθέντε δύω καὶ πεντήκοντα<br/>
βήτην, ὡς ἐκέλευσ', ἐπὶ θῖν' ἁλὸς ἀτρυγέτοιο.<br/>
αὐτὰρ ἐπεί ῥ' ἐπὶ νῆα κατήλυθον ἠδὲ θάλασσαν,<br/>
νῆα μὲν οἵ γε μέλαιναν ἁλὸς βένθοσδε ἔρυσσαν,<br/>
ἐν δ' ἱστόν τ' ἐτίθεντο καὶ ἱστία νηὶ μελαίνῃ,<br/>
ἠρτύναντο δ' ἐρετμὰ τροποῖς ἐν δερματίνοισι,<br/>
πάντα κατὰ μοῖραν, ἀνά θ' ἱστία λευκὰ πέτασσαν.<br/>
ὑψοῦ δ' ἐν νοτίῳ τήν γ' ὥρμισαν: αὐτὰρ ἔπειτα<br/>
βάν ῥ' ἴμεν Ἀλκινόοιο δαί̈φρονος ἐς μέγα δῶμα.<br/>
πλῆντο δ' ἄρ' αἴθουσαί τε καὶ ἕρκεα καὶ δόμοι ἀνδρῶν<br/>
ἀγρομένων: πολλοὶ δ' ἄρ' ἔσαν, νέοι ἠδὲ παλαιοί.<br/>
τοῖσιν δ' Ἀλκίνοος δυοκαίδεκα μῆλ' ἱέρευσεν,<br/>
ὀκτὼ δ' ἀργιόδοντας ὕας, δύο δ' εἰλίποδας βοῦς:<br/>
τοὺς δέρον ἀμφί θ' ἕπον, τετύκοντό τε δαῖτ' ἐρατεινήν.</ruby>

<ruby><rtc lang="grc" translate="no">κῆρυξ δ' ἐγγύθεν ἦλθεν ἄγων ἐρίηρον ἀοιδόν,<br/>
τὸν πέρι μοῦσ' ἐφίλησε, δίδου δ' ἀγαθόν τε κακόν τε:<br/>
ὀφθαλμῶν μὲν ἄμερσε, δίδου δ' ἡδεῖαν ἀοιδήν.<br/>
τῷ δ' ἄρα Ποντόνοος θῆκε θρόνον ἀργυρόηλον<br/>
μέσσῳ δαιτυμόνων, πρὸς κίονα μακρὸν ἐρείσας:<br/>
κὰδ δ' ἐκ πασσαλόφι κρέμασεν φόρμιγγα λίγειαν<br/>
αὐτοῦ ὑπὲρ κεφαλῆς καὶ ἐπέφραδε χερσὶν ἑλέσθαι<br/>
κῆρυξ: πὰρ δ' ἐτίθει κάνεον καλήν τε τράπεζαν,<br/>
πὰρ δὲ δέπας οἴνοιο, πιεῖν ὅτε θυμὸς ἀνώγοι.<br/>
οἱ δ' ἐπ' ὀνείαθ' ἑτοῖμα προκείμενα χεῖρας ἴαλλον.<br/>
αὐτὰρ ἐπεὶ πόσιος καὶ ἐδητύος ἐξ ἔρον ἕντο,<br/>
μοῦσ' ἄρ' ἀοιδὸν ἀνῆκεν ἀειδέμεναι κλέα ἀνδρῶν,<br/>
οἴμης τῆς τότ' ἄρα κλέος οὐρανὸν εὐρὺν ἵκανε,<br/>
νεῖκος Ὀδυσσῆος καὶ Πηλεί̈δεω Ἀχιλῆος,<br/>
ὥς ποτε δηρίσαντο θεῶν ἐν δαιτὶ θαλείῃ<br/>
ἐκπάγλοις ἐπέεσσιν, ἄναξ δ' ἀνδρῶν Ἀγαμέμνων<br/>
χαῖρε νόῳ, ὅ τ' ἄριστοι Ἀχαιῶν δηριόωντο.<br/>
ὣς γάρ οἱ χρείων μυθήσατο Φοῖβος Ἀπόλλων<br/>
Πυθοῖ ἐν ἠγαθέῃ, ὅθ' ὑπέρβη λάινον οὐδὸν<br/>
χρησόμενος: τότε γάρ ῥα κυλίνδετο πήματος ἀρχὴ<br/>
Τρωσί τε καὶ Δαναοῖσι Διὸς μεγάλου διὰ βουλάς.<br/>
ταῦτ' ἄρ' ἀοιδὸς ἄειδε περικλυτός: αὐτὰρ Ὀδυσσεὺς<br/>
πορφύρεον μέγα φᾶρος ἑλὼν χερσὶ στιβαρῇσι<br/>
κὰκ κεφαλῆς εἴρυσσε, κάλυψε δὲ καλὰ πρόσωπα:<br/>
αἴδετο γὰρ Φαίηκας ὑπ' ὀφρύσι δάκρυα λείβων.<br/>
ἦ τοι ὅτε λήξειεν ἀείδων θεῖος ἀοιδός,<br/>
δάκρυ ὀμορξάμενος κεφαλῆς ἄπο φᾶρος ἕλεσκε<br/>
καὶ δέπας ἀμφικύπελλον ἑλὼν σπείσασκε θεοῖσιν:<br/>
αὐτὰρ ὅτ' ἂψ ἄρχοιτο καὶ ὀτρύνειαν ἀείδειν<br/>
Φαιήκων οἱ ἄριστοι, ἐπεὶ τέρποντ' ἐπέεσσιν,<br/>
ἂψ Ὀδυσεὺς κατὰ κρᾶτα καλυψάμενος γοάασκεν.<br/>
ἔνθ' ἄλλους μὲν πάντας ἐλάνθανε δάκρυα λείβων,<br/>
Ἀλκίνοος δέ μιν οἶος ἐπεφράσατ' ἠδ' ἐνόησεν<br/>
ἥμενος ἄγχ' αὐτοῦ, βαρὺ δὲ στενάχοντος ἄκουσεν.<br/>
αἶψα δὲ Φαιήκεσσι φιληρέτμοισι μετηύδα:</ruby>

<ruby><rtc lang="grc" translate="no">"κέκλυτε, Φαιήκων ἡγήτορες ἠδὲ μέδοντες.<br/>
ἤδη μὲν δαιτὸς κεκορήμεθα θυμὸν ἐίσης<br/>
φόρμιγγός θ', ἣ δαιτὶ συνήορός ἐστι θαλείῃ:<br/>
νῦν δ' ἐξέλθωμεν καὶ ἀέθλων πειρηθῶμεν<br/>
πάντων, ὥς χ' ὁ ξεῖνος ἐνίσπῃ οἷσι φίλοισιν<br/>
οἴκαδε νοστήσας, ὅσσον περιγιγνόμεθ' ἄλλων<br/>
πύξ τε παλαιμοσύνῃ τε καὶ ἅλμασιν ἠδὲ πόδεσσιν."</ruby>

<ruby><rtc lang="grc" translate="no">ὣς ἄρα φωνήσας ἡγήσατο, τοὶ δ' ἅμ' ἕποντο.<br/>
κὰδ δ' ἐκ πασσαλόφι κρέμασεν φόρμιγγα λίγειαν,<br/>
Δημοδόκου δ' ἕλε χεῖρα καὶ ἔξαγεν ἐκ μεγάροιο<br/>
κῆρυξ: ἦρχε δὲ τῷ αὐτὴν ὁδὸν ἥν περ οἱ ἄλλοι<br/>
Φαιήκων οἱ ἄριστοι, ἀέθλια θαυμανέοντες.<br/>
βὰν δ' ἴμεν εἰς ἀγορήν, ἅμα δ' ἕσπετο πουλὺς ὅμιλος,<br/>
μυρίοι: ἂν δ' ἵσταντο νέοι πολλοί τε καὶ ἐσθλοί.<br/>
ὦρτο μὲν Ἀκρόνεώς τε καὶ Ὠκύαλος καὶ Ἐλατρεύς,<br/>
Ναυτεύς τε Πρυμνεύς τε καὶ Ἀγχίαλος καὶ Ἐρετμεύς,<br/>
Ποντεύς τε Πρωρεύς τε, Θόων Ἀναβησίνεώς τε<br/>
Ἀμφίαλός θ', υἱὸς Πολυνήου Τεκτονίδαο:<br/>
ἂν δὲ καὶ Εὐρύαλος, βροτολοιγῷ ἶσος Ἄρηϊ,<br/>
Ναυβολίδης, ὃς ἄριστος ἔην εἶδός τε δέμας τε<br/>
πάντων Φαιήκων μετ' ἀμύμονα Λαοδάμαντα.<br/>
ἂν δ' ἔσταν τρεῖς παῖδες ἀμύμονος Ἀλκινόοιο,<br/>
Λαοδάμας θ' Ἅλιός τε καὶ ἀντίθεος Κλυτόνηος.<br/>
οἱ δ' ἦ τοι πρῶτον μὲν ἐπειρήσαντο πόδεσσι.<br/>
τοῖσι δ' ἀπὸ νύσσης τέτατο δρόμος: οἱ δ' ἅμα πάντες<br/>
καρπαλίμως ἐπέτοντο κονίοντες πεδίοιο:<br/>
τῶν δὲ θέειν ὄχ' ἄριστος ἔην Κλυτόνηος ἀμύμων:<br/>
ὅσσον τ' ἐν νειῷ οὖρον πέλει ἡμιόνοιιν,<br/>
τόσσον ὑπεκπροθέων λαοὺς ἵκεθ', οἱ δ' ἐλίποντο.<br/>
οἱ δὲ παλαιμοσύνης ἀλεγεινῆς πειρήσαντο:<br/>
τῇ δ' αὖτ' Εὐρύαλος ἀπεκαίνυτο πάντας ἀρίστους.<br/>
ἅλματι δ' Ἀμφίαλος πάντων προφερέστατος ἦεν:<br/>
δίσκῳ δ' αὖ πάντων πολὺ φέρτατος ἦεν Ἐλατρεύς,<br/>
πὺξ δ' αὖ Λαοδάμας, ἀγαθὸς πάϊς Ἀλκινόοιο.<br/>
αὐτὰρ ἐπεὶ δὴ πάντες ἐτέρφθησαν φρέν' ἀέθλοις,<br/>
τοῖς ἄρα Λαοδάμας μετέφη πάϊς Ἀλκινόοιο:</ruby>

<ruby><rtc lang="grc" translate="no">"δεῦτε, φίλοι, τὸν ξεῖνον ἐρώμεθα εἴ τιν' ἄεθλον<br/>
οἶδέ τε καὶ δεδάηκε. φυήν γε μὲν οὐ κακός ἐστι,<br/>
μηρούς τε κνήμας τε καὶ ἄμφω χεῖρας ὕπερθεν<br/>
αὐχένα τε στιβαρὸν μέγα τε σθένος: οὐδέ τι ἥβης<br/>
δεύεται, ἀλλὰ κακοῖσι συνέρρηκται πολέεσσιν:<br/>
οὐ γὰρ ἐγώ γέ τί φημι κακώτερον ἄλλο θαλάσσης<br/>
ἄνδρα γε συγχεῦαι, εἰ καὶ μάλα καρτερὸς εἴη."</ruby>

<ruby><rtc lang="grc" translate="no">τὸν δ' αὖτ' Εὐρύαλος ἀπαμείβετο φώνησέν τε:<br/>
"Λαοδάμα, μάλα τοῦτο ἔπος κατὰ μοῖραν ἔειπες.<br/>
αὐτὸς νῦν προκάλεσσαι ἰὼν καὶ πέφραδε μῦθον."</ruby>

<ruby><rtc lang="grc" translate="no">αὐτὰρ ἐπεὶ τό γ' ἄκουσ' ἀγαθὸς πάϊς Ἀλκινόοιο,<br/>
στῆ ῥ' ἐς μέσσον ἰὼν καὶ Ὀδυσσῆα προσέειπε:<br/>
"δεῦρ' ἄγε καὶ σύ, ξεῖνε πάτερ, πείρησαι ἀέθλων,<br/>
εἴ τινά που δεδάηκας: ἔοικε δέ σ' ἴδμεν ἀέθλους:<br/>
οὐ μὲν γὰρ μεῖζον κλέος ἀνέρος ὄφρα κ' ἔῃσιν,<br/>
ἤ ὅ τι ποσσίν τε ῥέξῃ καὶ χερσὶν ἑῇσιν.<br/>
ἀλλ' ἄγε πείρησαι, σκέδασον δ' ἀπὸ κήδεα θυμοῦ.<br/>
σοὶ δ' ὁδὸς οὐκέτι δηρὸν ἀπέσσεται, ἀλλά τοι ἤδη<br/>
νηῦς τε κατείρυσται καὶ ἐπαρτέες εἰσὶν ἑταῖροι."</ruby>

<ruby><rtc lang="grc" translate="no">τὸν δ' ἀπαμειβόμενος προσέφη πολύμητις Ὀδυσσεύς:<br/>
"Λαοδάμα, τί με ταῦτα κελεύετε κερτομέοντες;<br/>
κήδεά μοι καὶ μᾶλλον ἐνὶ φρεσὶν ἤ περ ἄεθλοι,<br/>
ὃς πρὶν μὲν μάλα πολλὰ πάθον καὶ πολλὰ μόγησα,<br/>
νῦν δὲ μεθ' ὑμετέρῃ ἀγορῇ νόστοιο χατίζων<br/>
ἧμαι, λισσόμενος βασιλῆά τε πάντα τε δῆμον."</ruby>

<ruby><rtc lang="grc" translate="no">τὸν δ' αὖτ' Εὐρύαλος ἀπαμείβετο νείκεσέ τ' ἄντην:<br/>
"οὐ γάρ σ' οὐδέ, ξεῖνε, δαήμονι φωτὶ ἐίσκω<br/>
ἄθλων, οἷά τε πολλὰ μετ' ἀνθρώποισι πέλονται,<br/>
ἀλλὰ τῷ, ὅς θ' ἅμα νηὶ πολυκλήιδι θαμίζων,<br/>
ἀρχὸς ναυτάων οἵ τε πρηκτῆρες ἔασιν,<br/>
φόρτου τε μνήμων καὶ ἐπίσκοπος ᾖσιν ὁδαίων<br/>
κερδέων θ' ἁρπαλέων: οὐδ' ἀθλητῆρι ἔοικας."</ruby>

<ruby><rtc lang="grc" translate="no">
τὸν δ' ἄρ' ὑπόδρα ἰδὼν προσέφη πολύμητις Ὀδυσσεύς:<br/>
"ξεῖν', οὐ καλὸν ἔειπες: ἀτασθάλῳ ἀνδρὶ ἔοικας.<br/>
οὕτως οὐ πάντεσσι θεοὶ χαρίεντα διδοῦσιν<br/>
ἀνδράσιν, οὔτε φυὴν οὔτ' ἂρ φρένας οὔτ' ἀγορητύν.<br/>
ἄλλος μὲν γάρ τ' εἶδος ἀκιδνότερος πέλει ἀνήρ,<br/>
ἀλλὰ θεὸς μορφὴν ἔπεσι στέφει, οἱ δέ τ' ἐς αὐτὸν<br/>
τερπόμενοι λεύσσουσιν: ὁ δ' ἀσφαλέως ἀγορεύει<br/>
αἰδοῖ μειλιχίῃ, μετὰ δὲ πρέπει ἀγρομένοισιν,<br/>
ἐρχόμενον δ' ἀνὰ ἄστυ θεὸν ὣς εἰσορόωσιν.<br/>
ἄλλος δ' αὖ εἶδος μὲν ἀλίγκιος ἀθανάτοισιν,<br/>
ἀλλ' οὔ οἱ χάρις ἀμφιπεριστέφεται ἐπέεσσιν,<br/>
ὡς καὶ σοὶ εἶδος μὲν ἀριπρεπές, οὐδέ κεν ἄλλως<br/>
οὐδὲ θεὸς τεύξειε, νόον δ' ἀποφώλιός ἐσσι.<br/>
ὤρινάς μοι θυμὸν ἐνὶ στήθεσσι φίλοισιν<br/>
εἰπὼν οὐ κατὰ κόσμον. ἐγὼ δ' οὐ νῆις ἀέθλων,<br/>
ὡς σύ γε μυθεῖαι, ἀλλ' ἐν πρώτοισιν ὀίω<br/>
ἔμμεναι, ὄφρ' ἥβῃ τε πεποίθεα χερσί τ' ἐμῇσι.<br/>
νῦν δ' ἔχομαι κακότητι καὶ ἄλγεσι: πολλὰ γὰρ ἔτλην<br/>
ἀνδρῶν τε πτολέμους ἀλεγεινά τε κύματα πείρων.<br/>
ἀλλὰ καὶ ὥς, κακὰ πολλὰ παθών, πειρήσομ' ἀέθλων:<br/>
θυμοδακὴς γὰρ μῦθος, ἐπώτρυνας δέ με εἰπών."</ruby>

<ruby><rtc lang="grc" translate="no">ἦ ῥα καὶ αὐτῷ φάρει ἀναί̈ξας λάβε δίσκον<br/>
μείζονα καὶ πάχετον, στιβαρώτερον οὐκ ὀλίγον περ<br/>
ἢ οἵῳ Φαίηκες ἐδίσκεον ἀλλήλοισι.<br/>
τόν ῥα περιστρέψας ἧκε στιβαρῆς ἀπὸ χειρός,<br/>
βόμβησεν δὲ λίθος: κατὰ δ' ἔπτηξαν ποτὶ γαίῃ<br/>
Φαίηκες δολιχήρετμοι, ναυσίκλυτοι ἄνδρες,<br/>
λᾶος ὑπὸ ῥιπῆς: ὁ δ' ὑπέρπτατο σήματα πάντων<br/>
ῥίμφα θέων ἀπὸ χειρός. ἔθηκε δὲ τέρματ' Ἀθήνη<br/>
ἀνδρὶ δέμας ἐικυῖα, ἔπος τ' ἔφατ' ἔκ τ' ὀνόμαζεν:</ruby>

<ruby><rtc lang="grc" translate="no">"καί κ' ἀλαός τοι, ξεῖνε, διακρίνειε τὸ σῆμα<br/>
ἀμφαφόων, ἐπεὶ οὔ τι μεμιγμένον ἐστὶν ὁμίλῳ,<br/>
ἀλλὰ πολὺ πρῶτον. σὺ δὲ θάρσει τόνδε γ' ἄεθλον:<br/>
οὔ τις Φαιήκων τόδε γ' ἵξεται, οὐδ' ὑπερήσει."<br/>
"ὣς φάτο, γήθησεν δὲ πολύτλας δῖος Ὀδυσσεύς,<br/>
χαὶρων, οὕνεχ' ἑταῖρον ἐνηέα λεῦσσ' ἐν ἀγῶνι.<br/>
καὶ τότε κουφότερον μετεφώνεε Φαιήκεσσιν:</ruby>

<ruby><rtc lang="grc" translate="no">"τοῦτον νῦν ἀφίκεσθε, νέοι. τάχα δ' ὕστερον ἄλλον<br/>
ἥσειν ἢ τοσσοῦτον ὀίομαι ἢ ἔτι μᾶσσον.<br/>
τῶν δ' ἄλλων ὅτινα κραδίη θυμός τε κελεύει,<br/>
δεῦρ' ἄγε πειρηθήτω, ἐπεί μ' ἐχολώσατε λίην,<br/>
ἢ πὺξ ἠὲ πάλῃ ἢ καὶ ποσίν, οὔ τι μεγαίρω,<br/>
πάντων Φαιήκων, πλήν γ' αὐτοῦ Λαοδάμαντος.<br/>
ξεῖνος γάρ μοι ὅδ' ἐστί: τίς ἂν φιλέοντι μάχοιτο;<br/>
ἄφρων δὴ κεῖνός γε καὶ οὐτιδανὸς πέλει ἀνήρ,<br/>
ὅς τις ξεινοδόκῳ ἔριδα προφέρηται ἀέθλων<br/>
δήμῳ ἐν ἀλλοδαπῷ: ἕο δ' αὐτοῦ πάντα κολούει.<br/>
τῶν δ' ἄλλων οὔ πέρ τιν' ἀναίνομαι οὐδ' ἀθερίζω,<br/>
ἀλλ' ἐθέλω ἴδμεν καὶ πειρηθήμεναι ἄντην.<br/>
πάντα γὰρ οὐ κακός εἰμι, μετ' ἀνδράσιν ὅσσοι ἄεθλοι:<br/>
εὖ μὲν τόξον οἶδα ἐύξοον ἀμφαφάασθαι:<br/>
πρῶτός κ' ἄνδρα βάλοιμι ὀιστεύσας ἐν ὁμίλῳ<br/>
ἀνδρῶν δυσμενέων, εἰ καὶ μάλα πολλοὶ ἑταῖροι<br/>
ἄγχι παρασταῖεν καὶ τοξαζοίατο φωτῶν.<br/>
οἶος δή με Φιλοκτήτης ἀπεκαίνυτο τόξῳ<br/>
δήμῳ ἔνι Τρώων, ὅτε τοξαζοίμεθ' Ἀχαιοί.<br/>
τῶν δ' ἄλλων ἐμέ φημι πολὺ προφερέστερον εἶναι,<br/>
ὅσσοι νῦν βροτοί εἰσιν ἐπὶ χθονὶ σῖτον ἔδοντες.<br/>
ἀνδράσι δὲ προτέροισιν ἐριζέμεν οὐκ ἐθελήσω,<br/>
οὔθ' Ἡρακλῆι οὔτ' Εὐρύτῳ Οιχαλιῆι,<br/>
οἵ ῥα καὶ ἀθανάτοισιν ἐρίζεσκον περὶ τόξων.<br/>
τῷ ῥα καὶ αἶψ' ἔθανεν μέγας Εὔρυτος, οὐδ' ἐπὶ γῆρας<br/>
ἵκετ' ἐνὶ μεγάροισι: χολωσάμενος γὰρ Ἀπόλλων<br/>
ἔκτανεν, οὕνεκά μιν προκαλίζετο τοξάζεσθαι.<br/>
δουρὶ δ' ἀκοντίζω ὅσον οὐκ ἄλλος τις ὀιστῷ.<br/>
οἴοισιν δείδοικα ποσὶν μή τίς με παρέλθῃ<br/>
Φαιήκων: λίην γὰρ ἀεικελίως ἐδαμάσθην<br/>
κύμασιν ἐν πολλοῖς, ἐπεὶ οὐ κομιδὴ κατὰ νῆα<br/>
ἦεν ἐπηετανός: τῷ μοι φίλα γυῖα λέλυνται."</ruby>

<ruby><rtc lang="grc" translate="no">ὣς ἔφαθ', οἱ δ' ἄρα πάντες ἀκὴν ἐγένοντο σιωπῇ.<br/>
Ἀλκίνοος δέ μιν οἶος ἀμειβόμενος προσέειπεν:</ruby>

<ruby><rtc lang="grc" translate="no">"ξεῖν', ἐπεὶ οὐκ ἀχάριστα μεθ' ἡμῖν ταῦτ' ἀγορεύεις,<br/>
ἀλλ' ἐθέλεις ἀρετὴν σὴν φαινέμεν, ἥ τοι ὀπηδεῖ,<br/>
χωόμενος ὅτι σ' οὗτος ἀνὴρ ἐν ἀγῶνι παραστὰς<br/>
νείκεσεν, ὡς ἂν σὴν ἀρετὴν βροτὸς οὔ τις ὄνοιτο,<br/>
ὅς τις ἐπίσταιτο ᾗσι φρεσὶν ἄρτια βάζειν:<br/>
ἀλλ' ἄγε νῦν ἐμέθεν ξυνίει ἔπος, ὄφρα καὶ ἄλλῳ<br/>
εἴπῃς ἡρώων, ὅτε κεν σοῖς ἐν μεγάροισι<br/>
δαινύῃ παρὰ σῇ τ' ἀλόχῳ καὶ σοῖσι τέκεσσιν,<br/>
ἡμετέρης ἀρετῆς μεμνημένος, οἷα καὶ ἡμῖν<br/>
Ζεὺς ἐπὶ ἔργα τίθησι διαμπερὲς ἐξ ἔτι πατρῶν.<br/>
οὐ γὰρ πυγμάχοι εἰμὲν ἀμύμονες οὐδὲ παλαισταί,<br/>
ἀλλὰ ποσὶ κραιπνῶς θέομεν καὶ νηυσὶν ἄριστοι,<br/>
αἰεὶ δ' ἡμῖν δαίς τε φίλη κίθαρις τε χοροί τε<br/>
εἵματά τ' ἐξημοιβὰ λοετρά τε θερμὰ καὶ εὐναί.<br/>
ἀλλ' ἄγε, Φαιήκων βητάρμονες ὅσσοι ἄριστοι,<br/>
παίσατε, ὥς χ' ὁ ξεῖνος ἐνίσπῃ οἷσι φίλοισιν<br/>
οἴκαδε νοστήσας, ὅσσον περιγιγνόμεθ' ἄλλων<br/>
ναυτιλίῃ καὶ ποσσὶ καὶ ὀρχηστυῖ καὶ ἀοιδῇ.<br/>
Δημοδόκῳ δέ τις αἶψα κιὼν φόρμιγγα λίγειαν<br/>
οἰσέτω, ἥ που κεῖται ἐν ἡμετέροισι δόμοισιν."</ruby>

<ruby><rtc lang="grc" translate="no">ὣς ἔφατ' Ἀλκίνοος θεοείκελος, ὦρτο δὲ κῆρυξ<br/>
οἴσων φόρμιγγα γλαφυρὴν δόμου ἐκ βασιλῆος.<br/>
αἰσυμνῆται δὲ κριτοὶ ἐννέα πάντες ἀνέσταν<br/>
δήμιοι, οἳ κατ' ἀγῶνας ἐὺ πρήσσεσκον ἕκαστα,<br/>
λείηναν δὲ χορόν, καλὸν δ' εὔρυναν ἀγῶνα.<br/>
κῆρυξ δ' ἐγγύθεν ἦλθε φέρων φόρμιγγα λίγειαν<br/>
Δημοδόκῳ: ὁ δ' ἔπειτα κί' ἐς μέσον: ἀμφὶ δὲ κοῦροι<br/>
πρωθῆβαι ἵσταντο, δαήμονες ὀρχηθμοῖο,<br/>
πέπληγον δὲ χορὸν θεῖον ποσίν. αὐτὰρ Ὀδυσσεὺς<br/>
μαρμαρυγὰς θηεῖτο ποδῶν, θαύμαζε δὲ θυμῷ.</ruby>

<ruby><rtc lang="grc" translate="no">αὐτὰρ ὁ φορμίζων ἀνεβάλλετο καλὸν ἀείδειν<br/>
ἀμφ' Ἄρεος φιλότητος εὐστεφάνου τ' Ἀφροδίτης,<br/>
ὡς τὰ πρῶτα μίγησαν ἐν Ἡφαίστοιο δόμοισι<br/>
λάθρῃ, πολλὰ δ' ἔδωκε, λέχος δ' ᾔσχυνε καὶ εὐνὴν<br/>
Ἡφαίστοιο ἄνακτος. ἄφαρ δέ οἱ ἄγγελος ἦλθεν<br/>
Ἥλιος, ὅ σφ' ἐνόησε μιγαζομένους φιλότητι.<br/>
Ἥφαιστος δ' ὡς οὖν θυμαλγέα μῦθον ἄκουσε,<br/>
βῆ ῥ' ἴμεν ἐς χαλκεῶνα κακὰ φρεσὶ βυσσοδομεύων,<br/>
ἐν δ' ἔθετ' ἀκμοθέτῳ μέγαν ἄκμονα, κόπτε δὲ δεσμοὺς<br/>
ἀρρήκτους ἀλύτους, ὄφρ' ἔμπεδον αὖθι μένοιεν.<br/>
αὐτὰρ ἐπεὶ δὴ τεῦξε δόλον κεχολωμένος Ἄρει,<br/>
βῆ ῥ' ἴμεν ἐς θάλαμον, ὅθι οἱ φίλα δέμνι' ἔκειτο,<br/>
ἀμφὶ δ' ἄρ' ἑρμῖσιν χέε δέσματα κύκλῳ ἁπάντῃ:<br/>
πολλὰ δὲ καὶ καθύπερθε μελαθρόφιν ἐξεκέχυντο,<br/>
ἠύτ' ἀράχνια λεπτά, τά γ' οὔ κέ τις οὐδὲ ἴδοιτο,<br/>
οὐδὲ θεῶν μακάρων: πέρι γὰρ δολόεντα τέτυκτο.<br/>
αὐτὰρ ἐπεὶ δὴ πάντα δόλον περὶ δέμνια χεῦεν,<br/>
εἴσατ' ἴμεν ἐς Λῆμνον, ἐυκτίμενον πτολίεθρον,<br/>
ἥ οἱ γαιάων πολὺ φιλτάτη ἐστὶν ἁπασέων.<br/>
οὐδ' ἀλαοσκοπιὴν εἶχε χρυσήνιος Ἄρης,<br/>
ὡς ἴδεν Ἥφαιστον κλυτοτέχνην νόσφι κιόντα:<br/>
βῆ δ' ἰέναι πρὸς δῶμα περικλυτοῦ Ἡφαίστοιο<br/>
ἰσχανόων φιλότητος ἐυστεφάνου Κυθερείης.<br/>
ἡ δὲ νέον παρὰ πατρὸς ἐρισθενέος Κρονίωνος<br/>
ἐρχομένη κατ' ἄρ' ἕζεθ': ὁ δ' εἴσω δώματος ᾔει,<br/>
ἔν τ' ἄρα οἱ φῦ χειρί, ἔπος τ' ἔφατ' ἔκ τ' ὀνόμαζε:</ruby>

<ruby><rtc lang="grc" translate="no">"δεῦρο, φίλη, λέκτρονδε τραπείομεν εὐνηθέντες:<br/>
οὐ γὰρ ἔθ' Ἥφαιστος μεταδήμιος, ἀλλά που ἤδη<br/>
οἴχεται ἐς Λῆμνον μετὰ Σίντιας ἀγριοφώνους."</ruby>

<ruby><rtc lang="grc" translate="no">ὣς φάτο, τῇ δ' ἀσπαστὸν ἐείσατο κοιμηθῆναι.<br/>
τὼ δ' ἐς δέμνια βάντε κατέδραθον: ἀμφὶ δὲ δεσμοὶ<br/>
τεχνήεντες ἔχυντο πολύφρονος Ἡφαίστοιο,<br/>
οὐδέ τι κινῆσαι μελέων ἦν οὐδ' ἀναεῖραι.<br/>
καὶ τότε δὴ γίγνωσκον, ὅ τ' οὐκέτι φυκτὰ πέλοντο.<br/>
ἀγχίμολον δέ σφ' ἦλθε περικλυτὸς ἀμφιγυήεις,<br/>
αὖτις ὑποστρέψας πρὶν Λήμνου γαῖαν ἱκέσθαι:<br/>
Ἠέλιος γάρ οἱ σκοπιὴν ἔχεν εἶπέ τε μῦθον.<br/>
βῆ δ' ἴμεναι πρὸς δῶμα φίλον τετιημένος ἦτορ:<br/>
ἔστη δ' ἐν προθύροισι, χόλος δέ μιν ἄγριος ᾕρει:<br/>
σμερδαλέον δ' ἐβόησε, γέγωνέ τε πᾶσι θεοῖσιν:</ruby>

<ruby><rtc lang="grc" translate="no">"Ζεῦ πάτερ ἠδ' ἄλλοι μάκαρες θεοὶ αἰὲν ἐόντες,<br/>
δεῦθ', ἵνα ἔργα γελαστὰ καὶ οὐκ ἐπιεικτὰ ἴδησθε,<br/>
ὡς ἐμὲ χωλὸν ἐόντα Διὸς θυγάτηρ Ἀφροδίτη<br/>
αἰὲν ἀτιμάζει, φιλέει δ' ἀίδηλον Ἄρηα,<br/>
οὕνεχ' ὁ μὲν καλός τε καὶ ἀρτίπος, αὐτὰρ ἐγώ γε<br/>
ἠπεδανὸς γενόμην. ἀτὰρ οὔ τί μοι αἴτιος ἄλλος,<br/>
ἀλλὰ τοκῆε δύω, τὼ μὴ γείνασθαι ὄφελλον.<br/>
ἀλλ' ὄψεσθ', ἵνα τώ γε καθεύδετον ἐν φιλότητι<br/>
εἰς ἐμὰ δέμνια βάντες, ἐγὼ δ' ὁρόων ἀκάχημαι.<br/>
οὐ μέν σφεας ἔτ' ἔολπα μίνυνθά γε κειέμεν οὕτως<br/>
καὶ μάλα περ φιλέοντε: τάχ' οὐκ ἐθελήσετον ἄμφω<br/>
εὕδειν: ἀλλά σφωε δόλος καὶ δεσμὸς ἐρύξει,<br/>
εἰς ὅ κέ μοι μάλα πάντα πατὴρ ἀποδῷσιν ἔεδνα,<br/>
ὅσσα οἱ ἐγγυάλιξα κυνώπιδος εἵνεκα κούρης,<br/>
οὕνεκά οἱ καλὴ θυγάτηρ, ἀτὰρ οὐκ ἐχέθυμος."</ruby>

<ruby><rtc lang="grc" translate="no">ὣς ἔφαθ', οἱ δ' ἀγέροντο θεοὶ ποτὶ χαλκοβατὲς δῶ:<br/>
ἦλθε Ποσειδάων γαιήοχος, ἦλθ' ἐριούνης<br/>
Ἑρμείας, ἦλθεν δὲ ἄναξ ἑκάεργος Ἀπόλλων.<br/>
θηλύτεραι δὲ θεαὶ μένον αἰδοῖ οἴκοι ἑκάστη.<br/>
ἔσταν δ' ἐν προθύροισι θεοί, δωτῆρες ἑάων:<br/>
ἄσβεστος δ' ἄρ' ἐνῶρτο γέλως μακάρεσσι θεοῖσι<br/>
τέχνας εἰσορόωσι πολύφρονος Ἡφαίστοιο.<br/>
ὧδε δέ τις εἴπεσκεν ἰδὼν ἐς πλησίον ἄλλον:</ruby>

<ruby><rtc lang="grc" translate="no">"οὐκ ἀρετᾷ κακὰ ἔργα: κιχάνει τοι βραδὺς ὠκύν,<br/>
ὡς καὶ νῦν Ἥφαιστος ἐὼν βραδὺς εἷλεν Ἄρηα<br/>
ὠκύτατόν περ ἐόντα θεῶν οἳ Ὄλυμπον ἔχουσιν,<br/>
χωλὸς ἐὼν τέχνῃσι: τὸ καὶ μοιχάγρι' ὀφέλλει."</ruby>

<ruby><rtc lang="grc" translate="no">ὣς οἱ μὲν τοιαῦτα πρὸς ἀλλήλους ἀγόρευον:<br/>
Ἑρμῆν δὲ προσέειπεν ἄναξ Διὸς υἱὸς Ἀπόλλων:</ruby>

<ruby><rtc lang="grc" translate="no">"Ἑρμεία, Διὸς υἱέ, διάκτορε, δῶτορ ἑάων,<br/>
ἦ ῥά κεν ἐν δεσμοῖς ἐθέλοις κρατεροῖσι πιεσθεὶς<br/>
εὕδειν ἐν λέκτροισι παρὰ χρυσέῃ Ἀφροδίτῃ;"</ruby>

<ruby><rtc lang="grc" translate="no">τὸν δ' ἠμείβετ' ἔπειτα διάκτορος ἀργεϊφόντης:<br/>
"αἲ γὰρ τοῦτο γένοιτο, ἄναξ ἑκατηβόλ' Ἄπολλον:<br/>
δεσμοὶ μὲν τρὶς τόσσοι ἀπείρονες ἀμφὶς ἔχοιεν,<br/>
ὑμεῖς δ' εἰσορόῳτε θεοὶ πᾶσαί τε θέαιναι,<br/>
αὐτὰρ ἐγὼν εὕδοιμι παρὰ χρυσέῃ Ἀφροδίτῃ."<br/>
ὣς ἔφατ', ἐν δὲ γέλως ὦρτ' ἀθανάτοισι θεοῖσιν.<br/>
οὐδὲ Ποσειδάωνα γέλως ἔχε, λίσσετο δ' αἰεὶ<br/>
Ἥφαιστον κλυτοεργὸν ὅπως λύσειεν Ἄρηα.<br/>
καί μιν φωνήσας ἔπεα πτερόεντα προσηύδα:</ruby>

<ruby><rtc lang="grc" translate="no">"λῦσον: ἐγὼ δέ τοι αὐτὸν ὑπίσχομαι, ὡς σὺ κελεύεις,<br/>
τίσειν αἴσιμα πάντα μετ' ἀθανάτοισι θεοῖσιν."</ruby>

<ruby><rtc lang="grc" translate="no">τὸν δ' αὖτε προσέειπε περικλυτὸς ἀμφιγυήεις:<br/>
"μή με, Ποσείδαον γαιήοχε, ταῦτα κέλευε:<br/>
δειλαί τοι δειλῶν γε καὶ ἐγγύαι ἐγγυάασθαι.<br/>
πῶς ἂν ἐγώ σε δέοιμι μετ' ἀθανάτοισι θεοῖσιν,<br/>
εἴ κεν Ἄρης οἴχοιτο χρέος καὶ δεσμὸν ἀλύξας;"</ruby>

<ruby><rtc lang="grc" translate="no">τὸν δ' αὖτε προσέειπε Ποσειδάων ἐνοσίχθων:<br/>
"Ἥφαιστ', εἴ περ γάρ κεν Ἄρης χρεῖος ὑπαλύξας<br/>
οἴχηται φεύγων, αὐτός τοι ἐγὼ τάδε τίσω."</ruby>

<ruby><rtc lang="grc" translate="no">τὸν δ' ἠμείβετ' ἔπειτα περικλυτὸς ἀμφιγυήεις:<br/>
"οὐκ ἔστ' οὐδὲ ἔοικε τεὸν ἔπος ἀρνήσασθαι."</ruby>

<ruby><rtc lang="grc" translate="no">ὣς εἰπὼν δεσμὸν ἀνίει μένος Ἡφαίστοιο.<br/>
τὼ δ' ἐπεὶ ἐκ δεσμοῖο λύθεν, κρατεροῦ περ ἐόντος,<br/>
αὐτίκ' ἀναί̈ξαντε ὁ μὲν Θρῄκηνδε βεβήκει,<br/>
ἡ δ' ἄρα Κύπρον ἵκανε φιλομμειδὴς Ἀφροδίτη,<br/>
ἐς Πάφον: ἔνθα δέ οἱ τέμενος βωμός τε θυήεις.<br/>
ἔνθα δέ μιν Χάριτες λοῦσαν καὶ χρῖσαν ἐλαίῳ<br/>
ἀμβρότῳ, οἷα θεοὺς ἐπενήνοθεν αἰὲν ἐόντας,<br/>
ἀμφὶ δὲ εἵματα ἕσσαν ἐπήρατα, θαῦμα ἰδέσθαι.</ruby>

<ruby><rtc lang="grc" translate="no">ταῦτ' ἄρ' ἀοιδὸς ἄειδε περικλυτός: αὐτὰρ Ὀδυσσεὺς<br/>
τέρπετ' ἐνὶ φρεσὶν ᾗσιν ἀκούων ἠδὲ καὶ ἄλλοι<br/>
Φαίηκες δολιχήρετμοι, ναυσίκλυτοι ἄνδρες.</ruby>

<ruby><rtc lang="grc" translate="no">Ἀλκίνοος δ' Ἅλιον καὶ Λαοδάμαντα κέλευσεν<br/>
μουνὰξ ὀρχήσασθαι, ἐπεί σφισιν οὔ τις ἔριζεν.<br/>
οἱ δ' ἐπεὶ οὖν σφαῖραν καλὴν μετὰ χερσὶν ἕλοντο,<br/>
πορφυρέην, τήν σφιν Πόλυβος ποίησε δαί̈φρων,<br/>
τὴν ἕτερος ῥίπτασκε ποτὶ νέφεα σκιόεντα<br/>
ἰδνωθεὶς ὀπίσω, ὁ δ' ἀπὸ χθονὸς ὑψόσ' ἀερθεὶς<br/>
ῥηιδίως μεθέλεσκε, πάρος ποσὶν οὖδας ἱκέσθαι.<br/>
αὐτὰρ ἐπεὶ δὴ σφαίρῃ ἀν' ἰθὺν πειρήσαντο,<br/>
ὠρχείσθην δὴ ἔπειτα ποτὶ χθονὶ πουλυβοτείρῃ<br/>
ταρφέ' ἀμειβομένω: κοῦροι δ' ἐπελήκεον ἄλλοι<br/>
ἑστεῶτες κατ' ἀγῶνα, πολὺς δ' ὑπὸ κόμπος ὀρώρει.</ruby>

<ruby><rtc lang="grc" translate="no">δὴ τότ' ἄρ' Ἀλκίνοον προσεφώνεε δῖος Ὀδυσσεύς:<br/>
"Ἀλκίνοε κρεῖον, πάντων ἀριδείκετε λαῶν,<br/>
ἠμὲν ἀπείλησας βητάρμονας εἶναι ἀρίστους,<br/>
ἠδ' ἄρ' ἑτοῖμα τέτυκτο: σέβας μ' ἔχει εἰσορόωντα."</ruby>

<ruby><rtc lang="grc" translate="no">ὣς φάτο, γήθησεν δ' ἱερὸν μένος Ἀλκινόοιο,<br/>
αἶψα δὲ Φαιήκεσσι φιληρέτμοισι μετηύδα:</ruby>

<ruby><rtc lang="grc" translate="no">"κέκλυτε, Φαιήκων ἡγήτορες ἠδὲ μέδοντες.<br/>
ὁ ξεῖνος μάλα μοι δοκέει πεπνυμένος εἶναι.<br/>
ἀλλ' ἄγε οἱ δῶμεν ξεινήιον, ὡς ἐπιεικές.<br/>
δώδεκα γὰρ κατὰ δῆμον ἀριπρεπέες βασιλῆες<br/>
ἀρχοὶ κραίνουσι, τρισκαιδέκατος δ' ἐγὼ αὐτός:<br/>
τῶν οἱ ἕκαστος φᾶρος ἐυπλυνὲς ἠδὲ χιτῶνα<br/>
καὶ χρυσοῖο τάλαντον ἐνείκατε τιμήεντος.<br/>
αἶψα δὲ πάντα φέρωμεν ἀολλέα, ὄφρ' ἐνὶ χερσὶν<br/>
ξεῖνος ἔχων ἐπὶ δόρπον ἴῃ χαίρων ἐνὶ θυμῷ.<br/>
Εὐρύαλος δέ ἑ αὐτὸν ἀρεσσάσθω ἐπέεσσι<br/>
καὶ δώρῳ, ἐπεὶ οὔ τι ἔπος κατὰ μοῖραν ἔειπεν."</ruby>

<ruby><rtc lang="grc" translate="no">ὣς ἔφαθ', οἱ δ' ἄρα πάντες ἐπῄνεον ἠδ' ἐκέλευον,<br/>
δῶρα δ' ἄρ' οἰσέμεναι πρόεσαν κήρυκα ἕκαστος.<br/>
τὸν δ' αὖτ' Εὐρύαλος ἀπαμείβετο φώνησέν τε:<br/>
"Ἀλκίνοε κρεῖον, πάντων ἀριδείκετε λαῶν,<br/>
τοιγὰρ ἐγὼ τὸν ξεῖνον ἀρέσσομαι, ὡς σὺ κελεύεις.<br/>
δώσω οἱ τόδ' ἄορ παγχάλκεον, ᾧ ἔπι κώπη<br/>
ἀργυρέη, κολεὸν δὲ νεοπρίστου ἐλέφαντος<br/>
ἀμφιδεδίνηται: πολέος δέ οἱ ἄξιον ἔσται."</ruby>

<ruby><rtc lang="grc" translate="no">ὣς εἰπὼν ἐν χερσὶ τίθει ξίφος ἀργυρόηλον<br/>
καί μιν φωνήσας ἔπεα πτερόεντα προσηύδα:<br/>
"χαῖρε, πάτερ ὦ ξεῖνε: ἔπος δ' εἴ πέρ τι βέβακται<br/>
δεινόν, ἄφαρ τὸ φέροιεν ἀναρπάξασαι ἄελλαι.<br/>
σοὶ δὲ θεοὶ ἄλοχόν τ' ἰδέειν καὶ πατρίδ' ἱκέσθαι<br/>
δοῖεν, ἐπεὶ δὴ δηθὰ φίλων ἄπο πήματα πάσχεις."</ruby>

<ruby><rtc lang="grc" translate="no">τὸν δ' ἀπαμειβόμενος προσέφη πολύμητις Ὀδυσσεύς:<br/>
"καὶ σὺ φίλος μάλα χαῖρε, θεοὶ δέ τοι ὄλβια δοῖεν.<br/>
μηδέ τι τοι ξίφεός γε ποθὴ μετόπισθε γένοιτο<br/>
τούτου, ὃ δή μοι δῶκας ἀρεσσάμενος ἐπέεσσιν."</ruby>

<ruby><rtc lang="grc" translate="no">ἦ ῥα καὶ ἀμφ' ὤμοισι θέτο ξίφος ἀργυρόηλον.<br/>
δύσετό τ' ἠέλιος, καὶ τῷ κλυτὰ δῶρα παρῆεν.<br/>
καὶ τά γ' ἐς Ἀλκινόοιο φέρον κήρυκες ἀγαυοί:<br/>
δεξάμενοι δ' ἄρα παῖδες ἀμύμονος Ἀλκινόοιο<br/>
μητρὶ παρ' αἰδοίῃ ἔθεσαν περικαλλέα δῶρα.<br/>
τοῖσιν δ' ἡγεμόνευ' ἱερὸν μένος Ἀλκινόοιο,<br/>
ἐλθόντες δὲ καθῖζον ἐν ὑψηλοῖσι θρόνοισι.<br/>
δή ῥα τότ' Ἀρήτην προσέφη μένος Ἀλκινόοιο:</ruby>

<ruby><rtc lang="grc" translate="no">"δεῦρο, γύναι, φέρε χηλὸν ἀριπρεπέ', ἥ τις ἀρίστη:<br/>
ἐν δ' αὐτὴ θὲς φᾶρος ἐυπλυνὲς ἠδὲ χιτῶνα.<br/>
ἀμφὶ δέ οἱ πυρὶ χαλκὸν ἰήνατε, θέρμετε δ' ὕδωρ,<br/>
ὄφρα λοεσσάμενός τε ἰδών τ' ἐὺ κείμενα πάντα<br/>
δῶρα, τά οἱ Φαίηκες ἀμύμονες ἐνθάδ' ἔνεικαν,<br/>
δαιτί τε τέρπηται καὶ ἀοιδῆς ὕμνον ἀκούων.<br/>
καί οἱ ἐγὼ τόδ' ἄλεισον ἐμὸν περικαλλὲς ὀπάσσω,<br/>
χρύσεον, ὄφρ' ἐμέθεν μεμνημένος ἤματα πάντα<br/>
σπένδῃ ἐνὶ μεγάρῳ Διί τ' ἄλλοισίν τε θεοῖσιν."<br/>
ὣς ἔφατ', Ἀρήτη δὲ μετὰ δμῳῇσιν ἔειπεν<br/>
ἀμφὶ πυρὶ στῆσαι τρίποδα μέγαν ὅττι τάχιστα.<br/>
αἱ δὲ λοετροχόον τρίποδ' ἵστασαν ἐν πυρὶ κηλέῳ,<br/>
ἔν δ' ἄρ' ὕδωρ ἔχεαν, ὑπὸ δὲ ξύλα δαῖον ἑλοῦσαι.<br/>
γάστρην μὲν τρίποδος πῦρ ἄμφεπε, θέρμετο δ' ὕδωρ:<br/>
τόφρα δ' ἄρ' Ἀρήτη ξείνῳ περικαλλέα χηλὸν<br/>
ἐξέφερεν θαλάμοιο, τίθει δ' ἐνὶ κάλλιμα δῶρα,<br/>
ἐσθῆτα χρυσόν τε, τά οἱ Φαίηκες ἔδωκαν:<br/>
ἐν δ' αὐτὴ φᾶρος θῆκεν καλόν τε χιτῶνα,<br/>
καί μιν φωνήσασ' ἔπεα πτερόεντα προσηύδα:</ruby>

<ruby><rtc lang="grc" translate="no">"αὐτὸς νῦν ἴδε πῶμα, θοῶς δ' ἐπὶ δεσμὸν ἴηλον,<br/>
μή τίς τοι καθ' ὁδὸν δηλήσεται, ὁππότ' ἂν αὖτε<br/>
εὕδῃσθα γλυκὺν ὕπνον ἰὼν ἐν νηὶ μελαίνῃ."</ruby>

<ruby><rtc lang="grc" translate="no">αὐτὰρ ἐπεὶ τό γ' ἄκουσε πολύτλας δῖος Ὀδυσσεύς,<br/>
αὐτίκ' ἐπήρτυε πῶμα, θοῶς δ' ἐπὶ δεσμὸν ἴηλεν<br/>
ποικίλον, ὅν ποτέ μιν δέδαε φρεσὶ πότνια Κίρκη:<br/>
αὐτόδιον δ' ἄρα μιν ταμίη λούσασθαι ἀνώγει<br/>
ἔς ῥ' ἀσάμινθον βάνθ': ὁ δ' ἄρ ἀσπασίως ἴδε θυμῷ<br/>
θερμὰ λοέτρ', ἐπεὶ οὔ τι κομιζόμενός γε θάμιζεν,<br/>
ἐπεὶ δὴ λίπε δῶμα Καλυψοῦς ἠυκόμοιο.<br/>
τόφρα δέ οἱ κομιδή γε θεῷ ὣς ἔμπεδος ἦεν.</ruby>

<ruby><rtc lang="grc" translate="no">τὸν δ' ἐπεὶ οὖν δμῳαὶ λοῦσαν καὶ χρῖσαν ἐλαίῳ,<br/>
ἀμφὶ δέ μιν χλαῖναν καλὴν βάλον ἠδὲ χιτῶνα,<br/>
ἔκ ῥ' ἀσαμίνθου βὰς ἄνδρας μέτα οἰνοποτῆρας<br/>
ἤιε: Ναυσικάα δὲ θεῶν ἄπο κάλλος ἔχουσα<br/>
στῆ ῥα παρὰ σταθμὸν τέγεος πύκα ποιητοῖο,<br/>
θαύμαζεν δ' Ὀδυσῆα ἐν ὀφθαλμοῖσιν ὁρῶσα,<br/>
καί μιν φωνήσασ' ἔπεα πτερόεντα προσηύδα:</ruby>

<ruby><rtc lang="grc" translate="no">"χαῖρε, ξεῖν', ἵνα καί ποτ' ἐὼν ἐν πατρίδι γαίῃ<br/>
μνήσῃ ἐμεῦ, ὅτι μοι πρώτῃ ζωάγρι' ὀφέλλεις."</ruby>

<ruby><rtc lang="grc" translate="no">τὴν δ' ἀπαμειβόμενος προσέφη πολύμητις Ὀδυσσεύς.<br/>
"Ναυσικάα θύγατερ μεγαλήτορος Ἀλκινόοιο,<br/>
οὕτω νῦν Ζεὺς θείη, ἐρίγδουπος πόσις Ἥρης,<br/>
οἴκαδέ τ' ἐλθέμεναι καὶ νόστιμον ἦμαρ ἰδέσθαι:<br/>
τῷ κέν τοι καὶ κεῖθι θεῷ ὣς εὐχετοῴμην<br/>
αἰεὶ ἤματα πάντα: σὺ γάρ μ' ἐβιώσαο, κούρη."<br/>
ἦ ῥα καὶ ἐς θρόνον ἷζε παρ' Ἀλκίνοον βασιλῆα:<br/>
οἱ δ' ἤδη μοίρας τ' ἔνεμον κερόωντό τε οἶνον.<br/>
κῆρυξ δ' ἐγγύθεν ἦλθεν ἄγων ἐρίηρον ἀοιδόν,<br/>
Δημόδοκον λαοῖσι τετιμένον: εἷσε δ' ἄρ' αὐτὸν<br/>
μέσσῳ δαιτυμόνων, πρὸς κίονα μακρὸν ἐρείσας.<br/>
δὴ τότε κήρυκα προσέφη πολύμητις Ὀδυσσεύς,<br/>
νώτου ἀποπροταμών, ἐπὶ δὲ πλεῖον ἐλέλειπτο,<br/>
ἀργιόδοντος ὑός, θαλερὴ δ' ἦν ἀμφὶς ἀλοιφή:</ruby>

<ruby><rtc lang="grc" translate="no">"κῆρυξ, τῆ δή, τοῦτο πόρε κρέας, ὄφρα φάγῃσιν,<br/>
Δημοδόκῳ: καί μιν προσπτύξομαι ἀχνύμενός περ:<br/>
πᾶσι γὰρ ἀνθρώποισιν ἐπιχθονίοισιν ἀοιδοὶ<br/>
τιμῆς ἔμμοροί εἰσι καὶ αἰδοῦς, οὕνεκ' ἄρα σφέας<br/>
οἴμας μοῦσ' ἐδίδαξε, φίλησε δὲ φῦλον ἀοιδῶν."</ruby>

<ruby><rtc lang="grc" translate="no">ὣς ἄρ' ἔφη, κῆρυξ δὲ φέρων ἐν χερσὶν ἔθηκεν<br/>
ἥρῳ Δημοδόκῳ: ὁ δ' ἐδέξατο, χαῖρε δὲ θυμῷ.<br/>
οἱ δ' ἐπ' ὀνείαθ' ἑτοῖμα προκείμενα χεῖρας ἴαλλον.<br/>
αὐτὰρ ἐπεὶ πόσιος καὶ ἐδητύος ἐξ ἔρον ἕντο,<br/>
δὴ τότε Δημόδοκον προσέφη πολύμητις Ὀδυσσεύς:</ruby>

<ruby><rtc lang="grc" translate="no">"Δημόδοκ', ἔξοχα δή σε βροτῶν αἰνίζομ' ἁπάντων.<br/>
ἢ σέ γε μοῦσ' ἐδίδαξε, Διὸς πάϊς, ἢ σέ γ' Ἀπόλλων:<br/>
λίην γὰρ κατὰ κόσμον Ἀχαιῶν οἶτον ἀείδεις,<br/>
ὅσσ' ἔρξαν τ' ἔπαθόν τε καὶ ὅσσ' ἐμόγησαν Ἀχαιοί,<br/>
ὥς τέ που ἢ αὐτὸς παρεὼν ἢ ἄλλου ἀκούσας.<br/>
ἀλλ' ἄγε δὴ μετάβηθι καὶ ἵππου κόσμον ἄεισον<br/>
δουρατέου, τὸν Ἐπειὸς ἐποίησεν σὺν Ἀθήνῃ,<br/>
ὅν ποτ' ἐς ἀκρόπολιν δόλον ἤγαγε δῖος Ὀδυσσεὺς<br/>
ἀνδρῶν ἐμπλήσας οἵ ῥ' Ἴλιον ἐξαλάπαξαν.<br/>
αἴ κεν δή μοι ταῦτα κατὰ μοῖραν καταλέξῃς,<br/>
αὐτίκ' ἐγὼ πᾶσιν μυθήσομαι ἀνθρώποισιν,<br/>
ὡς ἄρα τοι πρόφρων θεὸς ὤπασε θέσπιν ἀοιδήν."</ruby>

<ruby><rtc lang="grc" translate="no">ὣς φάθ', ὁ δ' ὁρμηθεὶς θεοῦ ἤρχετο, φαῖνε δ' ἀοιδήν,<br/>
ἔνθεν ἑλὼν ὡς οἱ μὲν ἐυσσέλμων ἐπὶ νηῶν<br/>
βάντες ἀπέπλειον, πῦρ ἐν κλισίῃσι βαλόντες,<br/>
Ἀργεῖοι, τοὶ δ' ἤδη ἀγακλυτὸν ἀμφ' Ὀδυσῆα<br/>
ἥατ' ἐνὶ Τρώων ἀγορῇ κεκαλυμμένοι ἵππῳ:<br/>
αὐτοὶ γάρ μιν Τρῶες ἐς ἀκρόπολιν ἐρύσαντο.<br/>
ὣς ὁ μὲν ἑστήκει, τοὶ δ' ἄκριτα πόλλ' ἀγόρευον<br/>
ἥμενοι ἀμφ' αὐτόν: τρίχα δέ σφισιν ἥνδανε βουλή,<br/>
ἠὲ διαπλῆξαι κοῖλον δόρυ νηλέι χαλκῷ,<br/>
ἢ κατὰ πετράων βαλέειν ἐρύσαντας ἐπ' ἄκρης,<br/>
ἢ ἐάαν μέγ' ἄγαλμα θεῶν θελκτήριον εἶναι,<br/>
τῇ περ δὴ καὶ ἔπειτα τελευτήσεσθαι ἔμελλεν:<br/>
αἶσα γὰρ ἦν ἀπολέσθαι, ἐπὴν πόλις ἀμφικαλύψῃ<br/>
δουράτεον μέγαν ἵππον, ὅθ' ἥατο πάντες ἄριστοι<br/>
Ἀργείων Τρώεσσι φόνον καὶ κῆρα φέροντες.<br/>
ἤειδεν δ' ὡς ἄστυ διέπραθον υἷες Ἀχαιῶν<br/>
ἱππόθεν ἐκχύμενοι, κοῖλον λόχον ἐκπρολιπόντες.<br/>
ἄλλον δ' ἄλλῃ ἄειδε πόλιν κεραϊζέμεν αἰπήν,<br/>
αὐτὰρ Ὀδυσσῆα προτὶ δώματα Δηιφόβοιο<br/>
βήμεναι, ἠύτ' Ἄρηα σὺν ἀντιθέῳ Μενελάῳ.<br/>
κεῖθι δὴ αἰνότατον πόλεμον φάτο τολμήσαντα<br/>
νικῆσαι καὶ ἔπειτα διὰ μεγάθυμον Ἀθήνην.</ruby>

<ruby><rtc lang="grc" translate="no">ταῦτ' ἄρ' ἀοιδὸς ἄειδε περικλυτός: αὐτὰρ Ὀδυσσεὺς<br/>
τήκετο, δάκρυ δ' ἔδευεν ὑπὸ βλεφάροισι παρειάς.<br/>
ὡς δὲ γυνὴ κλαίῃσι φίλον πόσιν ἀμφιπεσοῦσα,<br/>
ὅς τε ἑῆς πρόσθεν πόλιος λαῶν τε πέσῃσιν,<br/>
ἄστεϊ καὶ τεκέεσσιν ἀμύνων νηλεὲς ἦμαρ:<br/>
ἡ μὲν τὸν θνήσκοντα καὶ ἀσπαίροντα ἰδοῦσα<br/>
ἀμφ' αὐτῷ χυμένη λίγα κωκύει: οἱ δέ τ' ὄπισθε<br/>
κόπτοντες δούρεσσι μετάφρενον ἠδὲ καὶ ὤμους<br/>
εἴρερον εἰσανάγουσι, πόνον τ' ἐχέμεν καὶ ὀιζύν:<br/>
τῆς δ' ἐλεεινοτάτῳ ἄχεϊ φθινύθουσι παρειαί:<br/>
ὣς Ὀδυσεὺς ἐλεεινὸν ὑπ' ὀφρύσι δάκρυον εἶβεν.<br/>
ἔνθ' ἄλλους μὲν πάντας ἐλάνθανε δάκρυα λείβων,<br/>
Ἀλκίνοος δέ μιν οἶος ἐπεφράσατ' ἠδ' ἐνόησεν,<br/>
ἥμενος ἄγχ' αὐτοῦ, βαρὺ δὲ στενάχοντος ἄκουσεν.<br/>
αἶψα δὲ Φαιήκεσσι φιληρέτμοισι μετηύδα:</ruby>

<ruby><rtc lang="grc" translate="no">"κέκλυτε, Φαιήκων ἡγήτορες ἠδὲ μέδοντες,<br/>
Δημόδοκος δ' ἤδη σχεθέτω φόρμιγγα λίγειαν:<br/>
οὐ γάρ πως πάντεσσι χαριζόμενος τάδ' ἀείδει.<br/>
ἐξ οὗ δορπέομέν τε καὶ ὤρορε θεῖος ἀοιδός,<br/>
ἐκ τοῦ δ' οὔ πω παύσατ' ὀιζυροῖο γόοιο<br/>
ὁ ξεῖνος: μάλα πού μιν ἄχος φρένας ἀμφιβέβηκεν.<br/>
ἀλλ' ἄγ' ὁ μὲν σχεθέτω, ἵν' ὁμῶς τερπώμεθα πάντες,<br/>
ξεινοδόκοι καὶ ξεῖνος, ἐπεὶ πολὺ κάλλιον οὕτως:<br/>
εἵνεκα γὰρ ξείνοιο τάδ' αἰδοίοιο τέτυκται,<br/>
πομπὴ καὶ φίλα δῶρα, τά οἱ δίδομεν φιλέοντες.<br/>
ἀντὶ κασιγνήτου ξεῖνός θ' ἱκέτης τε τέτυκται<br/>
ἀνέρι, ὅς τ' ὀλίγον περ ἐπιψαύῃ πραπίδεσσι.<br/>
τῷ νῦν μηδὲ σὺ κεῦθε νοήμασι κερδαλέοισιν<br/>
ὅττι κέ σ' εἴρωμαι: φάσθαι δέ σε κάλλιόν ἐστιν.<br/>
εἴπ' ὄνομ' ὅττι σε κεῖθι κάλεον μήτηρ τε πατήρ τε<br/>
ἄλλοι θ' οἳ κατὰ ἄστυ καὶ οἳ περιναιετάουσιν.<br/>
οὐ μὲν γάρ τις πάμπαν ἀνώνυμός ἐστ' ἀνθρώπων,<br/>
οὐ κακὸς οὐδὲ μὲν ἐσθλός, ἐπὴν τὰ πρῶτα γένηται,<br/>
ἀλλ' ἐπὶ πᾶσι τίθενται, ἐπεί κε τέκωσι, τοκῆες.<br/>
εἰπὲ δέ μοι γαῖάν τε: τεὴν δῆμόν τε πόλιν τε,<br/>
ὄφρα σε τῇ πέμπωσι τιτυσκόμεναι φρεσὶ νῆες:<br/>
οὐ γὰρ Φαιήκεσσι κυβερνητῆρες ἔασιν,<br/>
οὐδέ τι πηδάλι' ἔστι, τά τ' ἄλλαι νῆες ἔχουσιν:<br/>
ἀλλ' αὐταὶ ἴσασι νοήματα καὶ φρένας ἀνδρῶν,<br/>
καὶ πάντων ἴσασι πόλιας καὶ πίονας ἀγροὺς<br/>
ἀνθρώπων, καὶ λαῖτμα τάχισθ' ἁλὸς ἐκπερόωσιν<br/>
ἠέρι καὶ νεφέλῃ κεκαλυμμέναι: οὐδέ ποτέ σφιν<br/>
οὔτε τι πημανθῆναι ἔπι δέος οὔτ' ἀπολέσθαι.<br/>
ἀλλὰ τόδ' ὥς ποτε πατρὸς ἐγὼν εἰπόντος ἄκουσα<br/>
Ναυσιθόου, ὃς ἔφασκε Ποσειδάων' ἀγάσασθαι<br/>
ἡμῖν, οὕνεκα πομποὶ ἀπήμονές εἰμεν ἁπάντων.<br/>
φῆ ποτὲ Φαιήκων ἀνδρῶν ἐυεργέα νῆα<br/>
ἐκ πομπῆς ἀνιοῦσαν ἐν ἠεροειδέι πόντῳ<br/>
ῥαισέμεναι, μέγα δ' ἧμιν ὄρος πόλει ἀμφικαλύψειν.<br/>
ὣς ἀγόρευ' ὁ γέρων: τὰ δέ κεν θεὸς ἢ τελέσειεν<br/>
ἤ κ' ἀτέλεστ' εἴη, ὥς οἱ φίλον ἔπλετο θυμῷ:<br/>
ἀλλ' ἄγε μοι τόδε εἰπὲ καὶ ἀτρεκέως κατάλεξον,<br/>
ὅππῃ ἀπεπλάγχθης τε καὶ ἅς τινας ἵκεο χώρας<br/>
ἀνθρώπων, αὐτούς τε πόλιάς τ' ἐὺ ναιετοώσας,<br/>
ἠμὲν ὅσοι χαλεποί τε καὶ ἄγριοι οὐδὲ δίκαιοι,<br/>
οἵ τε φιλόξεινοι, καί σφιν νόος ἐστὶ θεουδής.<br/>
εἰπὲ δ' ὅ τι κλαίεις καὶ ὀδύρεαι ἔνδοθι θυμῷ<br/>
Ἀργείων Δαναῶν ἠδ' Ἰλίου οἶτον ἀκούων.<br/>
τὸν δὲ θεοὶ μὲν τεῦξαν, ἐπεκλώσαντο δ' ὄλεθρον<br/>
ἀνθρώποις, ἵνα ᾖσι καὶ ἐσσομένοισιν ἀοιδή.<br/>
ἦ τίς τοι καὶ πηὸς ἀπέφθιτο Ἰλιόθι πρὸ<br/>
ἐσθλὸς ἐών, γαμβρὸς ἢ πενθερός, οἵ τε μάλιστα<br/>
κήδιστοι τελέθουσι μεθ' αἷμά τε καὶ γένος αὐτῶν;<br/>
ἦ τίς που καὶ ἑταῖρος ἀνὴρ κεχαρισμένα εἰδώς,<br/>
ἐσθλός; ἐπεὶ οὐ μέν τι κασιγνήτοιο χερείων<br/>
γίγνεται, ὅς κεν ἑταῖρος ἐὼν πεπνυμένα εἰδῇ."</ruby>
