<h2>Book 9</h2>

<ruby><rtc lang="grc" translate="no">τὸν δ' ἀπαμειβόμενος προσέφη πολύμητις Ὀδυσσεύς:<br/>
"Ἀλκίνοε κρεῖον, πάντων ἀριδείκετε λαῶν,<br/>
ἦ τοι μὲν τόδε καλὸν ἀκουέμεν ἐστὶν ἀοιδοῦ<br/>
τοιοῦδ' οἷος ὅδ' ἐστί, θεοῖς ἐναλίγκιος αὐδήν.<br/>
οὐ γὰρ ἐγώ γέ τί φημι τέλος χαριέστερον εἶναι<br/>
ἢ ὅτ' ἐυφροσύνη μὲν ἔχῃ κάτα δῆμον ἅπαντα,<br/>
δαιτυμόνες δ' ἀνὰ δώματ' ἀκουάζωνται ἀοιδοῦ<br/>
ἥμενοι ἑξείης, παρὰ δὲ πλήθωσι τράπεζαι<br/>
σίτου καὶ κρειῶν, μέθυ δ' ἐκ κρητῆρος ἀφύσσων<br/>
οἰνοχόος φορέῃσι καὶ ἐγχείῃ δεπάεσσι:<br/>
τοῦτό τί μοι κάλλιστον ἐνὶ φρεσὶν εἴδεται εἶναι.<br/>
σοὶ δ' ἐμὰ κήδεα θυμὸς ἐπετράπετο στονόεντα<br/>
εἴρεσθ', ὄφρ' ἔτι μᾶλλον ὀδυρόμενος στεναχίζω:<br/>
τί πρῶτόν τοι ἔπειτα, τί δ' ὑστάτιον καταλέξω;<br/>
κήδε' ἐπεί μοι πολλὰ δόσαν θεοὶ Οὐρανίωνες.<br/>
νῦν δ' ὄνομα πρῶτον μυθήσομαι, ὄφρα καὶ ὑμεῖς<br/>
εἴδετ', ἐγὼ δ' ἂν ἔπειτα φυγὼν ὕπο νηλεὲς ἦμαρ<br/>
ὑμῖν ξεῖνος ἔω καὶ ἀπόπροθι δώματα ναίων.<br/>
εἴμ' Ὀδυσεὺς Λαερτιάδης, ὃς πᾶσι δόλοισιν<br/>
ἀνθρώποισι μέλω, καί μευ κλέος οὐρανὸν ἵκει.<br/>
ναιετάω δ' Ἰθάκην ἐυδείελον: ἐν δ' ὄρος αὐτῇ<br/>
Νήριτον εἰνοσίφυλλον, ἀριπρεπές: ἀμφὶ δὲ νῆσοι<br/>
πολλαὶ ναιετάουσι μάλα σχεδὸν ἀλλήλῃσι,<br/>
Δουλίχιόν τε Σάμη τε καὶ ὑλήεσσα Ζάκυνθος.<br/>
αὐτὴ δὲ χθαμαλὴ πανυπερτάτη εἰν ἁλὶ κεῖται<br/>
πρὸς ζόφον, αἱ δέ τ' ἄνευθε πρὸς ἠῶ τ' ἠέλιόν τε,<br/>
τρηχεῖ', ἀλλ' ἀγαθὴ κουροτρόφος: οὔ τοι ἐγώ γε<br/>
ἧς γαίης δύναμαι γλυκερώτερον ἄλλο ἰδέσθαι.<br/>
ἦ μέν μ' αὐτόθ' ἔρυκε Καλυψώ, δῖα θεάων,<br/>
ἐν σπέσσι γλαφυροῖσι, λιλαιομένη πόσιν εἶναι:<br/>
ὣς δ' αὔτως Κίρκη κατερήτυεν ἐν μεγάροισιν<br/>
Αἰαίη δολόεσσα, λιλαιομένη πόσιν εἶναι:<br/>
ἀλλ' ἐμὸν οὔ ποτε θυμὸν ἐνὶ στήθεσσιν ἔπειθον.<br/>
ὣς οὐδὲν γλύκιον ἧς πατρίδος οὐδὲ τοκήων<br/>
γίγνεται, εἴ περ καί τις ἀπόπροθι πίονα οἶκον<br/>
γαίῃ ἐν ἀλλοδαπῇ ναίει ἀπάνευθε τοκήων.<br/>
εἰ δ' ἄγε τοι καὶ νόστον ἐμὸν πολυκηδέ' ἐνίσπω,<br/>
ὅν μοι Ζεὺς ἐφέηκεν ἀπὸ Τροίηθεν ἰόντι.</ruby>

<ruby><rtc lang="grc" translate="no">"Ἰλιόθεν με φέρων ἄνεμος Κικόνεσσι πέλασσεν,<br/>
Ἰσμάρῳ. ἔνθα δ' ἐγὼ πόλιν ἔπραθον, ὤλεσα δ' αὐτούς:<br/>
ἐκ πόλιος δ' ἀλόχους καὶ κτήματα πολλὰ λαβόντες<br/>
δασσάμεθ', ὡς μή τίς μοι ἀτεμβόμενος κίοι ἴσης.<br/>
ἔνθ' ἦ τοι μὲν ἐγὼ διερῷ ποδὶ φευγέμεν ἡμέας<br/>
ἠνώγεα, τοὶ δὲ μέγα νήπιοι οὐκ ἐπίθοντο.<br/>
ἔνθα δὲ πολλὸν μὲν μέθυ πίνετο, πολλὰ δὲ μῆλα<br/>
ἔσφαζον παρὰ θῖνα καὶ εἰλίποδας ἕλικας βοῦς:</ruby>

<ruby><rtc lang="grc" translate="no">τόφρα δ' ἄρ' οἰχόμενοι Κίκονες Κικόνεσσι γεγώνευν,<br/>
οἵ σφιν γείτονες ἦσαν, ἅμα πλέονες καὶ ἀρείους,<br/>
ἤπειρον ναίοντες, ἐπιστάμενοι μὲν ἀφ' ἵππων<br/>
ἀνδράσι μάρνασθαι καὶ ὅθι χρὴ πεζὸν ἐόντα.<br/>
ἦλθον ἔπειθ' ὅσα φύλλα καὶ ἄνθεα γίγνεται ὥρῃ,<br/>
ἠέριοι: τότε δή ῥα κακὴ Διὸς αἶσα παρέστη<br/>
ἡμῖν αἰνομόροισιν, ἵν' ἄλγεα πολλὰ πάθοιμεν.<br/>
στησάμενοι δ' ἐμάχοντο μάχην παρὰ νηυσὶ θοῇσι,<br/>
βάλλον δ' ἀλλήλους χαλκήρεσιν ἐγχείῃσιν.<br/>
ὄφρα μὲν ἠὼς ἦν καὶ ἀέξετο ἱερὸν ἦμαρ,<br/>
τόφρα δ' ἀλεξόμενοι μένομεν πλέονάς περ ἐόντας.<br/>
ἦμος δ' ἠέλιος μετενίσσετο βουλυτόνδε,<br/>
καὶ τότε δὴ Κίκονες κλῖναν δαμάσαντες Ἀχαιούς.<br/>
ἓξ δ' ἀφ' ἑκάστης νηὸς ἐυκνήμιδες ἑταῖροι<br/>
ὤλονθ': οἱ δ' ἄλλοι φύγομεν θάνατόν τε μόρον τε.</ruby>

<ruby><rtc lang="grc" translate="no">"ἔνθεν δὲ προτέρω πλέομεν ἀκαχήμενοι ἦτορ,<br/>
ἄσμενοι ἐκ θανάτοιο, φίλους ὀλέσαντες ἑταίρους.<br/>
οὐδ' ἄρα μοι προτέρω νῆες κίον ἀμφιέλισσαι,<br/>
πρίν τινα τῶν δειλῶν ἑτάρων τρὶς ἕκαστον ἀῦσαι,<br/>
οἳ θάνον ἐν πεδίῳ Κικόνων ὕπο δῃωθέντες.<br/>
νηυσὶ δ' ἐπῶρσ' ἄνεμον Βορέην νεφεληγερέτα Ζεὺς<br/>
λαίλαπι θεσπεσίῃ, σὺν δὲ νεφέεσσι κάλυψε<br/>
γαῖαν ὁμοῦ καὶ πόντον: ὀρώρει δ' οὐρανόθεν νύξ.<br/>
αἱ μὲν ἔπειτ' ἐφέροντ' ἐπικάρσιαι, ἱστία δέ σφιν<br/>
τριχθά τε καὶ τετραχθὰ διέσχισεν ἲς ἀνέμοιο.<br/>
καὶ τὰ μὲν ἐς νῆας κάθεμεν, δείσαντες ὄλεθρον,<br/>
αὐτὰς δ' ἐσσυμένως προερέσσαμεν ἤπειρόνδε.<br/>
ἔνθα δύω νύκτας δύο τ' ἤματα συνεχὲς αἰεὶ<br/>
κείμεθ', ὁμοῦ καμάτῳ τε καὶ ἄλγεσι θυμὸν ἔδοντες.<br/>
ἀλλ' ὅτε δὴ τρίτον ἦμαρ ἐυπλόκαμος τέλεσ' Ἠώς,<br/>
ἱστοὺς στησάμενοι ἀνά θ' ἱστία λεύκ' ἐρύσαντες<br/>
ἥμεθα, τὰς δ' ἄνεμός τε κυβερνῆταί τ' ἴθυνον.<br/>
καί νύ κεν ἀσκηθὴς ἱκόμην ἐς πατρίδα γαῖαν:<br/>
ἀλλά με κῦμα ῥόος τε περιγνάμπτοντα Μάλειαν<br/>
καὶ Βορέης ἀπέωσε, παρέπλαγξεν δὲ Κυθήρων.<br/>
"ἔνθεν δ' ἐννῆμαρ φερόμην ὀλοοῖς ἀνέμοισιν<br/>
πόντον ἐπ' ἰχθυόεντα: ἀτὰρ δεκάτῃ ἐπέβημεν<br/>
γαίης Λωτοφάγων, οἵ τ' ἄνθινον εἶδαρ ἔδουσιν.<br/>
ἔνθα δ' ἐπ' ἠπείρου βῆμεν καὶ ἀφυσσάμεθ' ὕδωρ,<br/>
αἶψα δὲ δεῖπνον ἕλοντο θοῇς παρὰ νηυσὶν ἑταῖροι.<br/>
αὐτὰρ ἐπεὶ σίτοιό τ' ἐπασσάμεθ' ἠδὲ ποτῆτος,<br/>
δὴ τοτ' ἐγὼν ἑτάρους προί̈ειν πεύθεσθαι ἰόντας,<br/>
οἵ τινες ἀνέρες εἶεν ἐπὶ χθονὶ σῖτον ἔδοντες<br/>
ἄνδρε δύω κρίνας, τρίτατον κήρυχ' ἅμ' ὀπάσσας.<br/>
οἱ δ' αἶψ' οἰχόμενοι μίγεν ἀνδράσι Λωτοφάγοισιν:<br/>
οὐδ' ἄρα Λωτοφάγοι μήδονθ' ἑτάροισιν ὄλεθρον<br/>
ἡμετέροις, ἀλλά σφι δόσαν λωτοῖο πάσασθαι.<br/>
τῶν δ' ὅς τις λωτοῖο φάγοι μελιηδέα καρπόν,<br/>
οὐκέτ' ἀπαγγεῖλαι πάλιν ἤθελεν οὐδὲ νέεσθαι,<br/>
ἀλλ' αὐτοῦ βούλοντο μετ' ἀνδράσι Λωτοφάγοισι<br/>
λωτὸν ἐρεπτόμενοι μενέμεν νόστου τε λαθέσθαι.<br/>
τοὺς μὲν ἐγὼν ἐπὶ νῆας ἄγον κλαίοντας ἀνάγκῃ,<br/>
νηυσὶ δ' ἐνὶ γλαφυρῇσιν ὑπὸ ζυγὰ δῆσα ἐρύσσας.<br/>
αὐτὰρ τοὺς ἄλλους κελόμην ἐρίηρας ἑταίρους<br/>
σπερχομένους νηῶν ἐπιβαινέμεν ὠκειάων,<br/>
μή πώς τις λωτοῖο φαγὼν νόστοιο λάθηται.<br/>
οἱ δ' αἶψ' εἴσβαινον καὶ ἐπὶ κληῖσι καθῖζον,<br/>
ἑξῆς δ' ἑζόμενοι πολιὴν ἅλα τύπτον ἐρετμοῖς.</ruby>

<ruby><rtc lang="grc" translate="no">"ἔνθεν δὲ προτέρω πλέομεν ἀκαχήμενοι ἦτορ:<br/>
Κυκλώπων δ' ἐς γαῖαν ὑπερφιάλων ἀθεμίστων<br/>
ἱκόμεθ', οἵ ῥα θεοῖσι πεποιθότες ἀθανάτοισιν<br/>
οὔτε φυτεύουσιν χερσὶν φυτὸν οὔτ' ἀρόωσιν,<br/>
ἀλλὰ τά γ' ἄσπαρτα καὶ ἀνήροτα πάντα φύονται,<br/>
πυροὶ καὶ κριθαὶ ἠδ' ἄμπελοι, αἵ τε φέρουσιν<br/>
οἶνον ἐριστάφυλον, καί σφιν Διὸς ὄμβρος ἀέξει.<br/>
τοῖσιν δ' οὔτ' ἀγοραὶ βουληφόροι οὔτε θέμιστες,<br/>
ἀλλ' οἵ γ' ὑψηλῶν ὀρέων ναίουσι κάρηνα<br/>
ἐν σπέσσι γλαφυροῖσι, θεμιστεύει δὲ ἕκαστος<br/>
παίδων ἠδ' ἀλόχων, οὐδ' ἀλλήλων ἀλέγουσιν.<br/>
"νῆσος ἔπειτα λάχεια παρὲκ λιμένος τετάνυσται,<br/>
γαίης Κυκλώπων οὔτε σχεδὸν οὔτ' ἀποτηλοῦ,<br/>
ὑλήεσσ': ἐν δ' αἶγες ἀπειρέσιαι γεγάασιν<br/>
ἄγριαι: οὐ μὲν γὰρ πάτος ἀνθρώπων ἀπερύκει,<br/>
οὐδέ μιν εἰσοιχνεῦσι κυνηγέται, οἵ τε καθ' ὕλην<br/>
ἄλγεα πάσχουσιν κορυφὰς ὀρέων ἐφέποντες.<br/>
οὔτ' ἄρα ποίμνῃσιν καταί̈σχεται οὔτ' ἀρότοισιν,<br/>
ἀλλ' ἥ γ' ἄσπαρτος καὶ ἀνήροτος ἤματα πάντα<br/>
ἀνδρῶν χηρεύει, βόσκει δέ τε μηκάδας αἶγας.<br/>
οὐ γὰρ Κυκλώπεσσι νέες πάρα μιλτοπάρῃοι,<br/>
οὐδ' ἄνδρες νηῶν ἔνι τέκτονες, οἵ κε κάμοιεν<br/>
νῆας ἐυσσέλμους, αἵ κεν τελέοιεν ἕκαστα<br/>
ἄστε' ἐπ' ἀνθρώπων ἱκνεύμεναι, οἷά τε πολλὰ<br/>
ἄνδρες ἐπ' ἀλλήλους νηυσὶν περόωσι θάλασσαν:<br/>
οἵ κέ σφιν καὶ νῆσον ἐυκτιμένην ἐκάμοντο.<br/>
οὐ μὲν γάρ τι κακή γε, φέροι δέ κεν ὥρια πάντα:<br/>
ἐν μὲν γὰρ λειμῶνες ἁλὸς πολιοῖο παρ' ὄχθας<br/>
ὑδρηλοὶ μαλακοί: μάλα κ' ἄφθιτοι ἄμπελοι εἶεν.<br/>
ἐν δ' ἄροσις λείη: μάλα κεν βαθὺ λήιον αἰεὶ<br/>
εἰς ὥρας ἀμῷεν, ἐπεὶ μάλα πῖαρ ὑπ' οὖδας.<br/>
ἐν δὲ λιμὴν ἐύορμος, ἵν' οὐ χρεὼ πείσματός ἐστιν,<br/>
οὔτ' εὐνὰς βαλέειν οὔτε πρυμνήσι' ἀνάψαι,<br/>
ἀλλ' ἐπικέλσαντας μεῖναι χρόνον εἰς ὅ κε ναυτέων<br/>
θυμὸς ἐποτρύνῃ καὶ ἐπιπνεύσωσιν ἀῆται.<br/>
αὐτὰρ ἐπὶ κρατὸς λιμένος ῥέει ἀγλαὸν ὕδωρ,<br/>
κρήνη ὑπὸ σπείους: περὶ δ' αἴγειροι πεφύασιν.<br/>
ἔνθα κατεπλέομεν, καί τις θεὸς ἡγεμόνευεν<br/>
νύκτα δι' ὀρφναίην, οὐδὲ προυφαίνετ' ἰδέσθαι:<br/>
ἀὴρ γὰρ περὶ νηυσὶ βαθεῖ' ἦν, οὐδὲ σελήνη<br/>
οὐρανόθεν προύφαινε, κατείχετο δὲ νεφέεσσιν.<br/>
ἔνθ' οὔ τις τὴν νῆσον ἐσέδρακεν ὀφθαλμοῖσιν,<br/>
οὔτ' οὖν κύματα μακρὰ κυλινδόμενα προτὶ χέρσον<br/>
εἰσίδομεν, πρὶν νῆας ἐυσσέλμους ἐπικέλσαι.<br/>
κελσάσῃσι δὲ νηυσὶ καθείλομεν ἱστία πάντα,<br/>
ἐκ δὲ καὶ αὐτοὶ βῆμεν ἐπὶ ῥηγμῖνι θαλάσσης:<br/>
ἔνθα δ' ἀποβρίξαντες ἐμείναμεν Ἠῶ δῖαν.</ruby>

<ruby><rtc lang="grc" translate="no">"ἦμος δ' ἠριγένεια φάνη ῥοδοδάκτυλος Ἠώς,<br/>
νῆσον θαυμάζοντες ἐδινεόμεσθα κατ' αὐτήν.<br/>
ὦρσαν δὲ νύμφαι, κοῦραι Διὸς αἰγιόχοιο,<br/>
αἶγας ὀρεσκῴους, ἵνα δειπνήσειαν ἑταῖροι.<br/>
αὐτίκα καμπύλα τόξα καὶ αἰγανέας δολιχαύλους<br/>
εἱλόμεθ' ἐκ νηῶν, διὰ δὲ τρίχα κοσμηθέντες<br/>
βάλλομεν: αἶψα δ' ἔδωκε θεὸς μενοεικέα θήρην.<br/>
νῆες μέν μοι ἕποντο δυώδεκα, ἐς δὲ ἑκάστην<br/>
ἐννέα λάγχανον αἶγες: ἐμοὶ δὲ δέκ' ἔξελον οἴῳ.<br/>
"ὣς τότε μὲν πρόπαν ἦμαρ ἐς ἠέλιον καταδύντα<br/>
ἥμεθα δαινύμενοι κρέα τ' ἄσπετα καὶ μέθυ ἡδύ:<br/>
οὐ γάρ πω νηῶν ἐξέφθιτο οἶνος ἐρυθρός,<br/>
ἀλλ' ἐνέην: πολλὸν γὰρ ἐν ἀμφιφορεῦσιν ἕκαστοι<br/>
ἠφύσαμεν Κικόνων. ἱερὸν πτολίεθρον ἑλόντες.<br/>
Κυκλώπων δ' ἐς γαῖαν ἐλεύσσομεν ἐγγὺς ἐόντων,<br/>
καπνόν τ' αὐτῶν τε φθογγὴν ὀίων τε καὶ αἰγῶν.<br/>
ἦμος δ' ἠέλιος κατέδυ καὶ ἐπὶ κνέφας ἦλθε,<br/>
δὴ τότε κοιμήθημεν ἐπὶ ῥηγμῖνι θαλάσσης.<br/>
ἦμος δ' ἠριγένεια φάνη ῥοδοδάκτυλος Ἠώς,<br/>
καὶ τότ' ἐγὼν ἀγορὴν θέμενος μετὰ πᾶσιν ἔειπον:</ruby>

<ruby><rtc lang="grc" translate="no">"'ἄλλοι μὲν νῦν μίμνετ', ἐμοὶ ἐρίηρες ἑταῖροι:<br/>
αὐτὰρ ἐγὼ σὺν νηί τ' ἐμῇ καὶ ἐμοῖς ἑτάροισιν<br/>
ἐλθὼν τῶνδ' ἀνδρῶν πειρήσομαι, οἵ τινές εἰσιν,<br/>
ἤ ῥ' οἵ γ' ὑβρισταί τε καὶ ἄγριοι οὐδὲ δίκαιοι,<br/>
ἦε φιλόξεινοι, καί σφιν νόος ἐστὶ θεουδής.'</ruby>

<ruby><rtc lang="grc" translate="no">"ὣς εἰπὼν ἀνὰ νηὸς ἔβην, ἐκέλευσα δ' ἑταίρους<br/>
αὐτούς τ' ἀμβαίνειν ἀνά τε πρυμνήσια λῦσαι.<br/>
οἱ δ' αἶψ' εἴσβαινον καὶ ἐπὶ κληῖσι καθῖζον,<br/>
ἑξῆς δ' ἑζόμενοι πολιὴν ἅλα τύπτον ἐρετμοῖς.<br/>
ἀλλ' ὅτε δὴ τὸν χῶρον ἀφικόμεθ' ἐγγὺς ἐόντα,<br/>
ἔνθα δ' ἐπ' ἐσχατιῇ σπέος εἴδομεν ἄγχι θαλάσσης,<br/>
ὑψηλόν, δάφνῃσι κατηρεφές. ἔνθα δὲ πολλὰ<br/>
μῆλ', ὄιές τε καὶ αἶγες, ἰαύεσκον: περὶ δ' αὐλὴ<br/>
ὑψηλὴ δέδμητο κατωρυχέεσσι λίθοισι<br/>
μακρῇσίν τε πίτυσσιν ἰδὲ δρυσὶν ὑψικόμοισιν.<br/>
ἔνθα δ' ἀνὴρ ἐνίαυε πελώριος, ὅς ῥα τὰ μῆλα<br/>
οἶος ποιμαίνεσκεν ἀπόπροθεν: οὐδὲ μετ' ἄλλους<br/>
πωλεῖτ', ἀλλ' ἀπάνευθεν ἐὼν ἀθεμίστια ᾔδη.<br/>
καὶ γὰρ θαῦμ' ἐτέτυκτο πελώριον, οὐδὲ ἐῴκει<br/>
ἀνδρί γε σιτοφάγῳ, ἀλλὰ ῥίῳ ὑλήεντι<br/>
ὑψηλῶν ὀρέων, ὅ τε φαίνεται οἶον ἀπ' ἄλλων.<br/>
"δὴ τότε τοὺς ἄλλους κελόμην ἐρίηρας ἑταίρους<br/>
αὐτοῦ πὰρ νηί τε μένειν καὶ νῆα ἔρυσθαι,<br/>
αὐτὰρ ἐγὼ κρίνας ἑτάρων δυοκαίδεκ' ἀρίστους<br/>
βῆν: ἀτὰρ αἴγεον ἀσκὸν ἔχον μέλανος οἴνοιο<br/>
ἡδέος, ὅν μοι ἔδωκε Μάρων, Εὐάνθεος υἱός,<br/>
ἱρεὺς Ἀπόλλωνος, ὃς Ἴσμαρον ἀμφιβεβήκει,<br/>
οὕνεκά μιν σὺν παιδὶ περισχόμεθ' ἠδὲ γυναικὶ<br/>
ἁζόμενοι: ᾤκει γὰρ ἐν ἄλσεϊ δενδρήεντι<br/>
Φοίβου Ἀπόλλωνος. ὁ δέ μοι πόρεν ἀγλαὰ δῶρα:<br/>
χρυσοῦ μέν μοι ἔδωκ' ἐυεργέος ἑπτὰ τάλαντα,<br/>
δῶκε δέ μοι κρητῆρα πανάργυρον, αὐτὰρ ἔπειτα<br/>
οἶνον ἐν ἀμφιφορεῦσι δυώδεκα πᾶσιν ἀφύσσας<br/>
ἡδὺν ἀκηράσιον, θεῖον ποτόν: οὐδέ τις αὐτὸν<br/>
ἠείδη δμώων οὐδ' ἀμφιπόλων ἐνὶ οἴκῳ,<br/>
ἀλλ' αὐτὸς ἄλοχός τε φίλη ταμίη τε μί' οἴη.<br/>
τὸν δ' ὅτε πίνοιεν μελιηδέα οἶνον ἐρυθρόν,<br/>
ἓν δέπας ἐμπλήσας ὕδατος ἀνὰ εἴκοσι μέτρα<br/>
χεῦ', ὀδμὴ δ' ἡδεῖα ἀπὸ κρητῆρος ὀδώδει<br/>
θεσπεσίη: τότ' ἂν οὔ τοι ἀποσχέσθαι φίλον ἦεν.<br/>
τοῦ φέρον ἐμπλήσας ἀσκὸν μέγαν, ἐν δὲ καὶ ᾖα<br/>
κωρύκῳ: αὐτίκα γάρ μοι ὀίσατο θυμὸς ἀγήνωρ<br/>
ἄνδρ' ἐπελεύσεσθαι μεγάλην ἐπιειμένον ἀλκήν,<br/>
ἄγριον, οὔτε δίκας ἐὺ εἰδότα οὔτε θέμιστας.</ruby>

<ruby><rtc lang="grc" translate="no">"καρπαλίμως δ' εἰς ἄντρον ἀφικόμεθ', οὐδέ μιν ἔνδον<br/>
εὕρομεν, ἀλλ' ἐνόμευε νομὸν κάτα πίονα μῆλα.<br/>
ἐλθόντες δ' εἰς ἄντρον ἐθηεύμεσθα ἕκαστα.<br/>
ταρσοὶ μὲν τυρῶν βρῖθον, στείνοντο δὲ σηκοὶ<br/>
ἀρνῶν ἠδ' ἐρίφων: διακεκριμέναι δὲ ἕκασται<br/>
ἔρχατο, χωρὶς μὲν πρόγονοι, χωρὶς δὲ μέτασσαι,<br/>
χωρὶς δ' αὖθ' ἕρσαι. ναῖον δ' ὀρῷ ἄγγεα πάντα,<br/>
γαυλοί τε σκαφίδες τε, τετυγμένα, τοῖς ἐνάμελγεν.<br/>
ἔνθ' ἐμὲ μὲν πρώτισθ' ἕταροι λίσσοντ' ἐπέεσσιν<br/>
τυρῶν αἰνυμένους ἰέναι πάλιν, αὐτὰρ ἔπειτα<br/>
καρπαλίμως ἐπὶ νῆα θοὴν ἐρίφους τε καὶ ἄρνας<br/>
σηκῶν ἐξελάσαντας ἐπιπλεῖν ἁλμυρὸν ὕδωρ:<br/>
ἀλλ' ἐγὼ οὐ πιθόμην, ἦ τ' ἂν πολὺ κέρδιον ἦεν,<br/>
ὄφρ' αὐτόν τε ἴδοιμι, καὶ εἴ μοι ξείνια δοίη.<br/>
οὐδ' ἄρ' ἔμελλ' ἑτάροισι φανεὶς ἐρατεινὸς ἔσεσθαι.<br/>
"ἔνθα δὲ πῦρ κήαντες ἐθύσαμεν ἠδὲ καὶ αὐτοὶ<br/>
τυρῶν αἰνύμενοι φάγομεν, μένομέν τέ μιν ἔνδον<br/>
ἥμενοι, ἧος ἐπῆλθε νέμων. φέρε δ' ὄβριμον ἄχθος<br/>
ὕλης ἀζαλέης, ἵνα οἱ ποτιδόρπιον εἴη,<br/>
ἔντοσθεν δ' ἄντροιο βαλὼν ὀρυμαγδὸν ἔθηκεν:<br/>
ἡμεῖς δὲ δείσαντες ἀπεσσύμεθ' ἐς μυχὸν ἄντρου.<br/>
αὐτὰρ ὅ γ' εἰς εὐρὺ σπέος ἤλασε πίονα μῆλα<br/>
πάντα μάλ' ὅσσ' ἤμελγε, τὰ δ' ἄρσενα λεῖπε θύρηφιν,<br/>
ἀρνειούς τε τράγους τε, βαθείης ἔκτοθεν αὐλῆς.<br/>
αὐτὰρ ἔπειτ' ἐπέθηκε θυρεὸν μέγαν ὑψόσ' ἀείρας,<br/>
ὄβριμον: οὐκ ἂν τόν γε δύω καὶ εἴκοσ' ἄμαξαι<br/>
ἐσθλαὶ τετράκυκλοι ἀπ' οὔδεος ὀχλίσσειαν:<br/>
τόσσην ἠλίβατον πέτρην ἐπέθηκε θύρῃσιν.<br/>
ἑζόμενος δ' ἤμελγεν ὄις καὶ μηκάδας αἶγας,<br/>
πάντα κατὰ μοῖραν, καὶ ὑπ' ἔμβρυον ἧκεν ἑκάστῃ.<br/>
αὐτίκα δ' ἥμισυ μὲν θρέψας λευκοῖο γάλακτος<br/>
πλεκτοῖς ἐν ταλάροισιν ἀμησάμενος κατέθηκεν,<br/>
ἥμισυ δ' αὖτ' ἔστησεν ἐν ἄγγεσιν, ὄφρα οἱ εἴη<br/>
πίνειν αἰνυμένῳ καί οἱ ποτιδόρπιον εἴη.<br/>
αὐτὰρ ἐπεὶ δὴ σπεῦσε πονησάμενος τὰ ἃ ἔργα,<br/>
καὶ τότε πῦρ ἀνέκαιε καὶ εἴσιδεν, εἴρετο δ' ἡμέας:</ruby>

<ruby><rtc lang="grc" translate="no">" 'ὦ ξεῖνοι, τίνες ἐστέ; πόθεν πλεῖθ' ὑγρὰ κέλευθα;<br/>
ἦ τι κατὰ πρῆξιν ἦ μαψιδίως ἀλάλησθε,<br/>
οἷά τε ληιστῆρες, ὑπεὶρ ἅλα, τοί τ' ἀλόωνται<br/>
ψυχὰς παρθέμενοι κακὸν ἀλλοδαποῖσι φέροντες;"</ruby>

<ruby><rtc lang="grc" translate="no">"ὣς ἔφαθ', ἡμῖν δ' αὖτε κατεκλάσθη φίλον ἦτορ,<br/>
δεισάντων φθόγγον τε βαρὺν αὐτόν τε πέλωρον.<br/>
ἀλλὰ καὶ ὥς μιν ἔπεσσιν ἀμειβόμενος προσέειπον:</ruby>

<ruby><rtc lang="grc" translate="no">" 'ἡμεῖς τοι Τροίηθεν ἀποπλαγχθέντες Ἀχαιοὶ<br/>
παντοίοις ἀνέμοισιν ὑπὲρ μέγα λαῖτμα θαλάσσης,<br/>
οἴκαδε ἱέμενοι, ἄλλην ὁδὸν ἄλλα κέλευθα<br/>
ἤλθομεν: οὕτω που Ζεὺς ἤθελε μητίσασθαι.<br/>
λαοὶ δ' Ἀτρεί̈δεω Ἀγαμέμνονος εὐχόμεθ' εἶναι,<br/>
τοῦ δὴ νῦν γε μέγιστον ὑπουράνιον κλέος ἐστί:<br/>
τόσσην γὰρ διέπερσε πόλιν καὶ ἀπώλεσε λαοὺς<br/>
πολλούς. ἡμεῖς δ' αὖτε κιχανόμενοι τὰ σὰ γοῦνα<br/>
ἱκόμεθ', εἴ τι πόροις ξεινήιον ἠὲ καὶ ἄλλως<br/>
δοίης δωτίνην, ἥ τε ξείνων θέμις ἐστίν.<br/>
ἀλλ' αἰδεῖο, φέριστε, θεούς: ἱκέται δέ τοί εἰμεν,<br/>
Ζεὺς δ' ἐπιτιμήτωρ ἱκετάων τε ξείνων τε,<br/>
ξείνιος, ὃς ξείνοισιν ἅμ' αἰδοίοισιν ὀπηδεῖ.'</ruby>

<ruby><rtc lang="grc" translate="no">ὣς ἐφάμην, ὁ δέ μ' αὐτίκ' ἀμείβετο νηλέι θυμῷ:<br/>
"νήπιός εἰς, ὦ ξεῖν', ἢ τηλόθεν εἰλήλουθας,<br/>
ὅς με θεοὺς κέλεαι ἢ δειδίμεν ἢ ἀλέασθαι:<br/>
οὐ γὰρ Κύκλωπες Διὸς αἰγιόχου ἀλέγουσιν<br/>
οὐδὲ θεῶν μακάρων, ἐπεὶ ἦ πολὺ φέρτεροί εἰμεν:<br/>
οὐδ' ἂν ἐγὼ Διὸς ἔχθος ἀλευάμενος πεφιδοίμην<br/>
οὔτε σεῦ οὔθ' ἑτάρων, εἰ μὴ θυμός με κελεύοι.<br/>
ἀλλά μοι εἴφ' ὅπῃ ἔσχες ἰὼν ἐυεργέα νῆα,<br/>
ἤ που ἐπ' ἐσχατιῆς, ἦ καὶ σχεδόν, ὄφρα δαείω.'<br/>
"ὣς φάτο πειράζων, ἐμὲ δ' οὐ λάθεν εἰδότα πολλά,<br/>
ἀλλά μιν ἄψορρον προσέφην δολίοις ἐπέεσσι:</ruby>

<ruby><rtc lang="grc" translate="no">" 'νέα μέν μοι κατέαξε Ποσειδάων ἐνοσίχθων<br/>
πρὸς πέτρῃσι βαλὼν ὑμῆς ἐπὶ πείρασι γαίης,<br/>
ἄκρῃ προσπελάσας: ἄνεμος δ' ἐκ πόντου ἔνεικεν:<br/>
αὐτὰρ ἐγὼ σὺν τοῖσδε ὑπέκφυγον αἰπὺν ὄλεθρον.'</ruby>

<ruby><rtc lang="grc" translate="no">"ὣς ἐφάμην, ὁ δέ μ' οὐδὲν ἀμείβετο νηλέι θυμῷ,<br/>
ἀλλ' ὅ γ' ἀναί̈ξας ἑτάροις ἐπὶ χεῖρας ἴαλλε,<br/>
σὺν δὲ δύω μάρψας ὥς τε σκύλακας ποτὶ γαίῃ<br/>
κόπτ': ἐκ δ' ἐγκέφαλος χαμάδις ῥέε, δεῦε δὲ γαῖαν.<br/>
τοὺς δὲ διὰ μελεϊστὶ ταμὼν ὡπλίσσατο δόρπον:<br/>
ἤσθιε δ' ὥς τε λέων ὀρεσίτροφος, οὐδ' ἀπέλειπεν,<br/>
ἔγκατά τε σάρκας τε καὶ ὀστέα μυελόεντα.<br/>
ἡμεῖς δὲ κλαίοντες ἀνεσχέθομεν Διὶ χεῖρας,<br/>
σχέτλια ἔργ' ὁρόωντες, ἀμηχανίη δ' ἔχε θυμόν.<br/>
αὐτὰρ ἐπεὶ Κύκλωψ μεγάλην ἐμπλήσατο νηδὺν<br/>
ἀνδρόμεα κρέ' ἔδων καὶ ἐπ' ἄκρητον γάλα πίνων,<br/>
κεῖτ' ἔντοσθ' ἄντροιο τανυσσάμενος διὰ μήλων.<br/>
τὸν μὲν ἐγὼ βούλευσα κατὰ μεγαλήτορα θυμὸν<br/>
ἆσσον ἰών, ξίφος ὀξὺ ἐρυσσάμενος παρὰ μηροῦ,<br/>
οὐτάμεναι πρὸς στῆθος, ὅθι φρένες ἧπαρ ἔχουσι,<br/>
χείρ' ἐπιμασσάμενος: ἕτερος δέ με θυμὸς ἔρυκεν.<br/>
αὐτοῦ γάρ κε καὶ ἄμμες ἀπωλόμεθ' αἰπὺν ὄλεθρον:<br/>
οὐ γάρ κεν δυνάμεσθα θυράων ὑψηλάων<br/>
χερσὶν ἀπώσασθαι λίθον ὄβριμον, ὃν προσέθηκεν.<br/>
ὣς τότε μὲν στενάχοντες ἐμείναμεν Ἠῶ δῖαν.</ruby>

<ruby><rtc lang="grc" translate="no">"ἦμος δ' ἠριγένεια φάνη ῥοδοδάκτυλος Ἠώς,<br/>
καὶ τότε πῦρ ἀνέκαιε καὶ ἤμελγε κλυτὰ μῆλα,<br/>
πάντα κατὰ μοῖραν, καὶ ὑπ' ἔμβρυον ἧκεν ἑκάστῃ.<br/>
αὐτὰρ ἐπεὶ δὴ σπεῦσε πονησάμενος τὰ ἃ ἔργα,<br/>
σὺν δ' ὅ γε δὴ αὖτε δύω μάρψας ὡπλίσσατο δεῖπνον.<br/>
δειπνήσας δ' ἄντρου ἐξήλασε πίονα μῆλα,<br/>
ῥηιδίως ἀφελὼν θυρεὸν μέγαν: αὐτὰρ ἔπειτα<br/>
ἂψ ἐπέθηχ', ὡς εἴ τε φαρέτρῃ πῶμ' ἐπιθείη.<br/>
πολλῇ δὲ ῥοίζῳ πρὸς ὄρος τρέπε πίονα μῆλα<br/>
Κύκλωψ: αὐτὰρ ἐγὼ λιπόμην κακὰ βυσσοδομεύων,<br/>
εἴ πως τισαίμην, δοίη δέ μοι εὖχος Ἀθήνη.<br/>
"ἥδε δέ μοι κατὰ θυμὸν ἀρίστη φαίνετο βουλή.<br/>
Κύκλωπος γὰρ ἔκειτο μέγα ῥόπαλον παρὰ σηκῷ,<br/>
χλωρὸν ἐλαί̈νεον: τὸ μὲν ἔκταμεν, ὄφρα φοροίη<br/>
αὐανθέν. τὸ μὲν ἄμμες ἐίσκομεν εἰσορόωντες<br/>
ὅσσον θ' ἱστὸν νηὸς ἐεικοσόροιο μελαίνης,<br/>
φορτίδος εὐρείης, ἥ τ' ἐκπεράᾳ μέγα λαῖτμα:<br/>
τόσσον ἔην μῆκος, τόσσον πάχος εἰσοράασθαι.<br/>
τοῦ μὲν ὅσον τ' ὄργυιαν ἐγὼν ἀπέκοψα παραστὰς<br/>
καὶ παρέθηχ' ἑτάροισιν, ἀποξῦναι δ' ἐκέλευσα:<br/>
οἱ δ' ὁμαλὸν ποίησαν: ἐγὼ δ' ἐθόωσα παραστὰς<br/>
ἄκρον, ἄφαρ δὲ λαβὼν ἐπυράκτεον ἐν πυρὶ κηλέῳ.<br/>
καὶ τὸ μὲν εὖ κατέθηκα κατακρύψας ὑπὸ κόπρῳ,<br/>
ἥ ῥα κατὰ σπείους κέχυτο μεγάλ' ἤλιθα πολλή:<br/>
αὐτὰρ τοὺς ἄλλους κλήρῳ πεπαλάσθαι ἄνωγον,<br/>
ὅς τις τολμήσειεν ἐμοὶ σὺν μοχλὸν ἀείρας<br/>
τρῖψαι ἐν ὀφθαλμῷ, ὅτε τὸν γλυκὺς ὕπνος ἱκάνοι.<br/>
οἱ δ' ἔλαχον τοὺς ἄν κε καὶ ἤθελον αὐτὸς ἑλέσθαι,<br/>
τέσσαρες, αὐτὰρ ἐγὼ πέμπτος μετὰ τοῖσιν ἐλέγμην.<br/>
ἑσπέριος δ' ἦλθεν καλλίτριχα μῆλα νομεύων.<br/>
αὐτίκα δ' εἰς εὐρὺ σπέος ἤλασε πίονα μῆλα<br/>
πάντα μάλ', οὐδέ τι λεῖπε βαθείης ἔκτοθεν αὐλῆς,<br/>
ἤ τι ὀισάμενος, ἢ καὶ θεὸς ὣς ἐκέλευσεν.<br/>
αὐτὰρ ἔπειτ' ἐπέθηκε θυρεὸν μέγαν ὑψόσ' ἀείρας,<br/>
ἑζόμενος δ' ἤμελγεν ὄις καὶ μηκάδας αἶγας,<br/>
πάντα κατὰ μοῖραν, καὶ ὑπ' ἔμβρυον ἧκεν ἑκάστῃ.<br/>
αὐτὰρ ἐπεὶ δὴ σπεῦσε πονησάμενος τὰ ἃ ἔργα,<br/>
σὺν δ' ὅ γε δὴ αὖτε δύω μάρψας ὡπλίσσατο δόρπον.<br/>
καὶ τότ' ἐγὼ Κύκλωπα προσηύδων ἄγχι παραστάς,<br/>
κισσύβιον μετὰ χερσὶν ἔχων μέλανος οἴνοιο:</ruby>

<ruby><rtc lang="grc" translate="no">"Κύκλωψ, τῆ, πίε οἶνον, ἐπεὶ φάγες ἀνδρόμεα κρέα,<br/>
ὄφρ' εἰδῇς οἷόν τι ποτὸν τόδε νηῦς ἐκεκεύθει<br/>
ἡμετέρη. σοὶ δ' αὖ λοιβὴν φέρον, εἴ μ' ἐλεήσας<br/>
οἴκαδε πέμψειας: σὺ δὲ μαίνεαι οὐκέτ' ἀνεκτῶς.<br/>
σχέτλιε, πῶς κέν τίς σε καὶ ὕστερον ἄλλος ἵκοιτο<br/>
ἀνθρώπων πολέων, ἐπεὶ οὐ κατὰ μοῖραν ἔρεξας;"</ruby>

<ruby><rtc lang="grc" translate="no">"ὣς ἐφάμην, ὁ δ' ἔδεκτο καὶ ἔκπιεν: ἥσατο δ' αἰνῶς<br/>
ἡδὺ ποτὸν πίνων καὶ μ' ᾔτεε δεύτερον αὖτις:</ruby>

<ruby><rtc lang="grc" translate="no">"'δός μοι ἔτι πρόφρων, καί μοι τεὸν οὔνομα εἰπὲ<br/>
αὐτίκα νῦν, ἵνα τοι δῶ ξείνιον, ᾧ κε σὺ χαίρῃς:<br/>
καὶ γὰρ Κυκλώπεσσι φέρει ζείδωρος ἄρουρα<br/>
οἶνον ἐριστάφυλον, καί σφιν Διὸς ὄμβρος ἀέξει:<br/>
ἀλλὰ τόδ' ἀμβροσίης καὶ νέκταρός ἐστιν ἀπορρώξ.'</ruby>

<ruby><rtc lang="grc" translate="no">
"ὣς φάτ', ἀτάρ οἱ αὖτις ἐγὼ πόρον αἴθοπα οἶνον.<br/>
τρὶς μὲν ἔδωκα φέρων, τρὶς δ' ἔκπιεν ἀφραδίῃσιν.<br/>
αὐτὰρ ἐπεὶ Κύκλωπα περὶ φρένας ἤλυθεν οἶνος,<br/>
καὶ τότε δή μιν ἔπεσσι προσηύδων μειλιχίοισι:</ruby>

<ruby><rtc lang="grc" translate="no">"Κύκλωψ, εἰρωτᾷς μ' ὄνομα κλυτόν, αὐτὰρ ἐγώ τοι<br/>
ἐξερέω: σὺ δέ μοι δὸς ξείνιον, ὥς περ ὑπέστης.<br/>
Οὖτις ἐμοί γ' ὄνομα: Οὖτιν δέ με κικλήσκουσι<br/>
μήτηρ ἠδὲ πατὴρ ἠδ' ἄλλοι πάντες ἑταῖροι.'</ruby>

<ruby><rtc lang="grc" translate="no">"ὣς ἐφάμην, ὁ δέ μ' αὐτίκ' ἀμείβετο νηλέι θυμῷ:<br/>
"Οὖτιν ἐγὼ πύματον ἔδομαι μετὰ οἷς ἑτάροισιν,<br/>
τοὺς δ' ἄλλους πρόσθεν: τὸ δέ τοι ξεινήιον ἔσται.</ruby>

<ruby><rtc lang="grc" translate="no">"ἦ καὶ ἀνακλινθεὶς πέσεν ὕπτιος, αὐτὰρ ἔπειτα<br/>
κεῖτ' ἀποδοχμώσας παχὺν αὐχένα, κὰδ δέ μιν ὕπνος<br/>
ᾕρει πανδαμάτωρ: φάρυγος δ' ἐξέσσυτο οἶνος<br/>
ψωμοί τ' ἀνδρόμεοι: ὁ δ' ἐρεύγετο οἰνοβαρείων.<br/>
καὶ τότ' ἐγὼ τὸν μοχλὸν ὑπὸ σποδοῦ ἤλασα πολλῆς,<br/>
ἧος θερμαίνοιτο: ἔπεσσι δὲ πάντας ἑταίρους<br/>
θάρσυνον, μή τίς μοι ὑποδείσας ἀναδύη.<br/>
ἀλλ' ὅτε δὴ τάχ' ὁ μοχλὸς ἐλάινος ἐν πυρὶ μέλλεν<br/>
ἅψεσθαι, χλωρός περ ἐών, διεφαίνετο δ' αἰνῶς,<br/>
καὶ τότ' ἐγὼν ἆσσον φέρον ἐκ πυρός, ἀμφὶ δ' ἑταῖροι<br/>
ἵσταντ': αὐτὰρ θάρσος ἐνέπνευσεν μέγα δαίμων.<br/>
οἱ μὲν μοχλὸν ἑλόντες ἐλάινον, ὀξὺν ἐπ' ἄκρῳ,<br/>
ὀφθαλμῷ ἐνέρεισαν: ἐγὼ δ' ἐφύπερθεν ἐρεισθεὶς<br/>
δίνεον, ὡς ὅτε τις τρυπῷ δόρυ νήιον ἀνὴρ<br/>
τρυπάνῳ, οἱ δέ τ' ἔνερθεν ὑποσσείουσιν ἱμάντι<br/>
ἁψάμενοι ἑκάτερθε, τὸ δὲ τρέχει ἐμμενὲς αἰεί.<br/>
ὣς τοῦ ἐν ὀφθαλμῷ πυριήκεα μοχλὸν ἑλόντες<br/>
δινέομεν, τὸν δ' αἷμα περίρρεε θερμὸν ἐόντα.<br/>
πάντα δέ οἱ βλέφαρ' ἀμφὶ καὶ ὀφρύας εὗσεν ἀυτμὴ<br/>
γλήνης καιομένης, σφαραγεῦντο δέ οἱ πυρὶ ῥίζαι.<br/>
ὡς δ' ὅτ' ἀνὴρ χαλκεὺς πέλεκυν μέγαν ἠὲ σκέπαρνον<br/>
εἰν ὕδατι ψυχρῷ βάπτῃ μεγάλα ἰάχοντα<br/>
φαρμάσσων: τὸ γὰρ αὖτε σιδήρου γε κράτος ἐστίν<br/>
ὣς τοῦ σίζ' ὀφθαλμὸς ἐλαϊνέῳ περὶ μοχλῷ.<br/>
σμερδαλέον δὲ μέγ' ᾤμωξεν, περὶ δ' ἴαχε πέτρη,<br/>
ἡμεῖς δὲ δείσαντες ἀπεσσύμεθ': αὐτὰρ ὁ μοχλὸν<br/>
ἐξέρυσ' ὀφθαλμοῖο πεφυρμένον αἵματι πολλῷ.<br/>
τὸν μὲν ἔπειτ' ἔρριψεν ἀπὸ ἕο χερσὶν ἀλύων,<br/>
αὐτὰρ ὁ Κύκλωπας μεγάλ' ἤπυεν, οἵ ῥά μιν ἀμφὶς<br/>
ᾤκεον ἐν σπήεσσι δι' ἄκριας ἠνεμοέσσας.<br/>
οἱ δὲ βοῆς ἀίοντες ἐφοίτων ἄλλοθεν ἄλλος,<br/>
ἱστάμενοι δ' εἴροντο περὶ σπέος ὅττι ἑ κήδοι:</ruby>

<ruby><rtc lang="grc" translate="no">"'τίπτε τόσον, Πολύφημ', ἀρημένος ὧδ' ἐβόησας<br/>
νύκτα δι' ἀμβροσίην καὶ ἀύπνους ἄμμε τίθησθα;<br/>
ἦ μή τίς σευ μῆλα βροτῶν ἀέκοντος ἐλαύνει;<br/>
ἦ μή τίς σ' αὐτὸν κτείνει δόλῳ ἠὲ βίηφιν;"</ruby>

<ruby><rtc lang="grc" translate="no">"τοὺς δ' αὖτ' ἐξ ἄντρου προσέφη κρατερὸς Πολύφημος:<br/>
'ὦ φίλοι, Οὖτίς με κτείνει δόλῳ οὐδὲ βίηφιν.'</ruby>

<ruby><rtc lang="grc" translate="no">"οἱ δ' ἀπαμειβόμενοι ἔπεα πτερόεντ' ἀγόρευον:<br/>
εἰ μὲν δὴ μή τίς σε βιάζεται οἶον ἐόντα,<br/>
νοῦσον γ' οὔ πως ἔστι Διὸς μεγάλου ἀλέασθαι,<br/>
ἀλλὰ σύ γ' εὔχεο πατρὶ Ποσειδάωνι ἄνακτι.'</ruby>

<ruby><rtc lang="grc" translate="no">"ὣς ἄρ' ἔφαν ἀπιόντες, ἐμὸν δ' ἐγέλασσε φίλον κῆρ,<br/>
ὡς ὄνομ' ἐξαπάτησεν ἐμὸν καὶ μῆτις ἀμύμων.<br/>
Κύκλωψ δὲ στενάχων τε καὶ ὠδίνων ὀδύνῃσι<br/>
χερσὶ ψηλαφόων ἀπὸ μὲν λίθον εἷλε θυράων,<br/>
αὐτὸς δ' εἰνὶ θύρῃσι καθέζετο χεῖρε πετάσσας,<br/>
εἴ τινά που μετ' ὄεσσι λάβοι στείχοντα θύραζε:<br/>
οὕτω γάρ πού μ' ἤλπετ' ἐνὶ φρεσὶ νήπιον εἶναι.<br/>
αὐτὰρ ἐγὼ βούλευον, ὅπως ὄχ' ἄριστα γένοιτο,<br/>
εἴ τιν' ἑταίροισιν θανάτου λύσιν ἠδ' ἐμοὶ αὐτῷ<br/>
εὑροίμην: πάντας δὲ δόλους καὶ μῆτιν ὕφαινον<br/>
ὥς τε περὶ ψυχῆς: μέγα γὰρ κακὸν ἐγγύθεν ἦεν.<br/>
ἥδε δέ μοι κατὰ θυμὸν ἀρίστη φαίνετο βουλή.<br/>
ἄρσενες ὄιες ἦσαν ἐυτρεφέες, δασύμαλλοι,<br/>
καλοί τε μεγάλοι τε, ἰοδνεφὲς εἶρος ἔχοντες:<br/>
τοὺς ἀκέων συνέεργον ἐυστρεφέεσσι λύγοισιν,<br/>
τῇς ἔπι Κύκλωψ εὗδε πέλωρ, ἀθεμίστια εἰδώς,<br/>
σύντρεις αἰνύμενος: ὁ μὲν ἐν μέσῳ ἄνδρα φέρεσκε,<br/>
τὼ δ' ἑτέρω ἑκάτερθεν ἴτην σώοντες ἑταίρους.<br/>
τρεῖς δὲ ἕκαστον φῶτ' ὄιες φέρον: αὐτὰρ ἐγώ γε--<br/>
ἀρνειὸς γὰρ ἔην μήλων ὄχ' ἄριστος ἁπάντων,<br/>
τοῦ κατὰ νῶτα λαβών, λασίην ὑπὸ γαστέρ' ἐλυσθεὶς<br/>
κείμην: αὐτὰρ χερσὶν ἀώτου θεσπεσίοιο<br/>
νωλεμέως στρεφθεὶς ἐχόμην τετληότι θυμῷ.<br/>
ὣς τότε μὲν στενάχοντες ἐμείναμεν Ἠῶ δῖαν.</ruby>

<ruby><rtc lang="grc" translate="no">"ἦμος δ' ἠριγένεια φάνη ῥοδοδάκτυλος Ἠώς,<br/>
καὶ τότ' ἔπειτα νομόνδ' ἐξέσσυτο ἄρσενα μῆλα,<br/>
θήλειαι δὲ μέμηκον ἀνήμελκτοι περὶ σηκούς:<br/>
οὔθατα γὰρ σφαραγεῦντο. ἄναξ δ' ὀδύνῃσι κακῇσι<br/>
τειρόμενος πάντων ὀίων ἐπεμαίετο νῶτα<br/>
ὀρθῶν ἑσταότων: τὸ δὲ νήπιος οὐκ ἐνόησεν,<br/>
ὥς οἱ ὑπ' εἰροπόκων ὀίων στέρνοισι δέδεντο.<br/>
ὕστατος ἀρνειὸς μήλων ἔστειχε θύραζε<br/>
λάχνῳ στεινόμενος καὶ ἐμοὶ πυκινὰ φρονέοντι.<br/>
τὸν δ' ἐπιμασσάμενος προσέφη κρατερὸς Πολύφημος:</ruby>

<ruby><rtc lang="grc" translate="no">"'κριὲ πέπον, τί μοι ὧδε διὰ σπέος ἔσσυο μήλων<br/>
ὕστατος; οὔ τι πάρος γε λελειμμένος ἔρχεαι οἰῶν,<br/>
ἀλλὰ πολὺ πρῶτος νέμεαι τέρεν' ἄνθεα ποίης<br/>
μακρὰ βιβάς, πρῶτος δὲ ῥοὰς ποταμῶν ἀφικάνεις,<br/>
πρῶτος δὲ σταθμόνδε λιλαίεαι ἀπονέεσθαι<br/>
ἑσπέριος: νῦν αὖτε πανύστατος. ἦ σύ γ' ἄνακτος<br/>
ὀφθαλμὸν ποθέεις, τὸν ἀνὴρ κακὸς ἐξαλάωσε<br/>
σὺν λυγροῖς ἑτάροισι δαμασσάμενος φρένας οἴνῳ,<br/>
Οὖτις, ὃν οὔ πώ φημι πεφυγμένον εἶναι ὄλεθρον.<br/>
εἰ δὴ ὁμοφρονέοις ποτιφωνήεις τε γένοιο<br/>
εἰπεῖν ὅππῃ κεῖνος ἐμὸν μένος ἠλασκάζει:<br/>
τῷ κέ οἱ ἐγκέφαλός γε διὰ σπέος ἄλλυδις ἄλλῃ<br/>
θεινομένου ῥαίοιτο πρὸς οὔδεϊ, κὰδ δέ κ' ἐμὸν κῆρ<br/>
λωφήσειε κακῶν, τά μοι οὐτιδανὸς πόρεν Οὖτις.'<br/>
"ὣς εἰπὼν τὸν κριὸν ἀπὸ ἕο πέμπε θύραζε.<br/>
ἐλθόντες δ' ἠβαιὸν ἀπὸ σπείους τε καὶ αὐλῆς<br/>
πρῶτος ὑπ' ἀρνειοῦ λυόμην, ὑπέλυσα δ' ἑταίρους.<br/>
καρπαλίμως δὲ τὰ μῆλα ταναύποδα, πίονα δημῷ,<br/>
πολλὰ περιτροπέοντες ἐλαύνομεν, ὄφρ' ἐπὶ νῆα<br/>
ἱκόμεθ'. ἀσπάσιοι δὲ φίλοις ἑτάροισι φάνημεν,<br/>
οἳ φύγομεν θάνατον, τοὺς δὲ στενάχοντο γοῶντες.<br/>
ἀλλ' ἐγὼ οὐκ εἴων, ἀνὰ δ' ὀφρύσι νεῦον ἑκάστῳ,<br/>
κλαίειν, ἀλλ' ἐκέλευσα θοῶς καλλίτριχα μῆλα<br/>
πόλλ' ἐν νηὶ βαλόντας ἐπιπλεῖν ἁλμυρὸν ὕδωρ.<br/>
οἱ δ' αἶψ' εἴσβαινον καὶ ἐπὶ κληῖσι καθῖζον,<br/>
ἑξῆς δ' ἑζόμενοι πολιὴν ἅλα τύπτον ἐρετμοῖς.<br/>
ἀλλ' ὅτε τόσσον ἀπῆν, ὅσσον τε γέγωνε βοήσας,<br/>
καὶ τότ' ἐγὼ Κύκλωπα προσηύδων κερτομίοισι:</ruby>

<ruby><rtc lang="grc" translate="no">"Κύκλωψ, οὐκ ἄρ' ἔμελλες ἀνάλκιδος ἀνδρὸς ἑταίρους<br/>
ἔδμεναι ἐν σπῆι γλαφυρῷ κρατερῆφι βίηφι.<br/>
καὶ λίην σέ γ' ἔμελλε κιχήσεσθαι κακὰ ἔργα,<br/>
σχέτλι', ἐπεὶ ξείνους οὐχ ἅζεο σῷ ἐνὶ οἴκῳ<br/>
ἐσθέμεναι: τῷ σε Ζεὺς τίσατο καὶ θεοὶ ἄλλοι.'</ruby>

<ruby><rtc lang="grc" translate="no">"ὣς ἐφάμην, ὁ δ' ἔπειτα χολώσατο κηρόθι μᾶλλον,<br/>
ἧκε δ' ἀπορρήξας κορυφὴν ὄρεος μεγάλοιο,<br/>
κὰδ δ' ἔβαλε προπάροιθε νεὸς κυανοπρῴροιο.<br/>
ἐκλύσθη δὲ θάλασσα κατερχομένης ὑπὸ πέτρης:<br/>
τὴν δ' αἶψ' ἤπειρόνδε παλιρρόθιον φέρε κῦμα,<br/>
πλημυρὶς ἐκ πόντοιο, θέμωσε δὲ χέρσον ἱκέσθαι.<br/>
αὐτὰρ ἐγὼ χείρεσσι λαβὼν περιμήκεα κοντὸν<br/>
ὦσα παρέξ, ἑτάροισι δ' ἐποτρύνας ἐκέλευσα<br/>
ἐμβαλέειν κώπῃς, ἵν' ὑπὲκ κακότητα φύγοιμεν,<br/>
κρατὶ κατανεύων: οἱ δὲ προπεσόντες ἔρεσσον.<br/>
ἀλλ' ὅτε δὴ δὶς τόσσον ἅλα πρήσσοντες ἀπῆμεν,<br/>
καὶ τότε δὴ Κύκλωπα προσηύδων: ἀμφὶ δ' ἑταῖροι<br/>
μειλιχίοις ἐπέεσσιν ἐρήτυον ἄλλοθεν ἄλλος:</ruby>

<ruby><rtc lang="grc" translate="no">"'σχέτλιε, τίπτ' ἐθέλεις ἐρεθιζέμεν ἄγριον ἄνδρα;<br/>
ὃς καὶ νῦν πόντονδε βαλὼν βέλος ἤγαγε νῆα<br/>
αὖτις ἐς ἤπειρον, καὶ δὴ φάμεν αὐτόθ' ὀλέσθαι.<br/>
εἰ δὲ φθεγξαμένου τευ ἢ αὐδήσαντος ἄκουσε,<br/>
σύν κεν ἄραξ' ἡμέων κεφαλὰς καὶ νήια δοῦρα<br/>
μαρμάρῳ ὀκριόεντι βαλών: τόσσον γὰρ ἵησιν.'</ruby>

<ruby><rtc lang="grc" translate="no">
"ὣς φάσαν, ἀλλ' οὐ πεῖθον ἐμὸν μεγαλήτορα θυμόν,<br/>
ἀλλά μιν ἄψορρον προσέφην κεκοτηότι θυμῷ:</ruby>

<ruby><rtc lang="grc" translate="no">"Κύκλωψ, αἴ κέν τίς σε καταθνητῶν ἀνθρώπων<br/>
ὀφθαλμοῦ εἴρηται ἀεικελίην ἀλαωτύν,<br/>
φάσθαι Ὀδυσσῆα πτολιπόρθιον ἐξαλαῶσαι,<br/>
υἱὸν Λαέρτεω, Ἰθάκῃ ἔνι οἰκί' ἔχοντα.'</ruby>

<ruby><rtc lang="grc" translate="no">"ὣς ἐφάμην, ὁ δέ μ' οἰμώξας ἠμείβετο μύθῳ:<br/>
'ὢ πόποι, ἦ μάλα δή με παλαίφατα θέσφαθ' ἱκάνει.<br/>
ἔσκε τις ἐνθάδε μάντις ἀνὴρ ἠύς τε μέγας τε,<br/>
Τήλεμος Εὐρυμίδης, ὃς μαντοσύνῃ ἐκέκαστο<br/>
καὶ μαντευόμενος κατεγήρα Κυκλώπεσσιν:<br/>
ὅς μοι ἔφη τάδε πάντα τελευτήσεσθαι ὀπίσσω,<br/>
χειρῶν ἐξ Ὀδυσῆος ἁμαρτήσεσθαι ὀπωπῆς.<br/>
ἀλλ' αἰεί τινα φῶτα μέγαν καὶ καλὸν ἐδέγμην<br/>
ἐνθάδ' ἐλεύσεσθαι, μεγάλην ἐπιειμένον ἀλκήν:<br/>
νῦν δέ μ' ἐὼν ὀλίγος τε καὶ οὐτιδανὸς καὶ ἄκικυς<br/>
ὀφθαλμοῦ ἀλάωσεν, ἐπεί μ' ἐδαμάσσατο οἴνῳ.<br/>
ἀλλ' ἄγε δεῦρ', Ὀδυσεῦ, ἵνα τοι πὰρ ξείνια θείω<br/>
πομπήν τ' ὀτρύνω δόμεναι κλυτὸν ἐννοσίγαιον:<br/>
τοῦ γὰρ ἐγὼ πάϊς εἰμί, πατὴρ δ' ἐμὸς εὔχεται εἶναι.<br/>
αὐτὸς δ', αἴ κ' ἐθέλῃσ', ἰήσεται, οὐδέ τις ἄλλος<br/>
οὔτε θεῶν μακάρων οὔτε θνητῶν ἀνθρώπων.'</ruby>

<ruby><rtc lang="grc" translate="no">"ὣς ἔφατ', αὐτὰρ ἐγώ μιν ἀμειβόμενος προσέειπον:<br/>
αἲ γὰρ δὴ ψυχῆς τε καὶ αἰῶνός σε δυναίμην<br/>
εὖνιν ποιήσας πέμψαι δόμον Ἄϊδος εἴσω,<br/>
ὡς οὐκ ὀφθαλμόν γ' ἰήσεται οὐδ' ἐνοσίχθων.'</ruby>

<ruby><rtc lang="grc" translate="no">"ὣς ἐφάμην, ὁ δ' ἔπειτα Ποσειδάωνι ἄνακτι<br/>
εὔχετο χεῖρ' ὀρέγων εἰς οὐρανὸν ἀστερόεντα:<br/>
'κλῦθι, Ποσείδαον γαιήοχε κυανοχαῖτα,<br/>
εἰ ἐτεόν γε σός εἰμι, πατὴρ δ' ἐμὸς εὔχεαι εἶναι,<br/>
δὸς μὴ Ὀδυσσῆα πτολιπόρθιον οἴκαδ' ἱκέσθαι<br/>
υἱὸν Λαέρτεω, Ἰθάκῃ ἔνι οἰκί' ἔχοντα.<br/>
ἀλλ' εἴ οἱ μοῖρ' ἐστὶ φίλους τ' ἰδέειν καὶ ἱκέσθαι<br/>
οἶκον ἐυκτίμενον καὶ ἑὴν ἐς πατρίδα γαῖαν,<br/>
ὀψὲ κακῶς ἔλθοι, ὀλέσας ἄπο πάντας ἑταίρους,<br/>
νηὸς ἐπ' ἀλλοτρίης, εὕροι δ' ἐν πήματα οἴκῳ.'<br/>
"ὣς ἔφατ' εὐχόμενος, τοῦ δ' ἔκλυε κυανοχαίτης.<br/>
αὐτὰρ ὅ γ' ἐξαῦτις πολὺ μείζονα λᾶαν ἀείρας<br/>
ἧκ' ἐπιδινήσας, ἐπέρεισε δὲ ἶν' ἀπέλεθρον,<br/>
κὰδ' δ' ἔβαλεν μετόπισθε νεὸς κυανοπρῴροιο<br/>
τυτθόν, ἐδεύησεν δ' οἰήιον ἄκρον ἱκέσθαι.<br/>
ἐκλύσθη δὲ θάλασσα κατερχομένης ὑπὸ πέτρης:<br/>
τὴν δὲ πρόσω φέρε κῦμα, θέμωσε δὲ χέρσον ἱκέσθαι.</ruby>

<ruby><rtc lang="grc" translate="no">"ἀλλ' ὅτε δὴ τὴν νῆσον ἀφικόμεθ', ἔνθα περ ἄλλαι<br/>
νῆες ἐύσσελμοι μένον ἁθρόαι, ἀμφὶ δ' ἑταῖροι<br/>
ἥατ' ὀδυρόμενοι, ἡμέας ποτιδέγμενοι αἰεί,<br/>
νῆα μὲν ἔνθ' ἐλθόντες ἐκέλσαμεν ἐν ψαμάθοισιν,<br/>
ἐκ δὲ καὶ αὐτοὶ βῆμεν ἐπὶ ῥηγμῖνι θαλάσσης.<br/>
μῆλα δὲ Κύκλωπος γλαφυρῆς ἐκ νηὸς ἑλόντες<br/>
δασσάμεθ', ὡς μή τίς μοι ἀτεμβόμενος κίοι ἴσης.<br/>
ἀρνειὸν δ' ἐμοὶ οἴῳ ἐυκνήμιδες ἑταῖροι<br/>
μήλων δαιομένων δόσαν ἔξοχα: τὸν δ' ἐπὶ θινὶ<br/>
Ζηνὶ κελαινεφέι Κρονίδῃ, ὃς πᾶσιν ἀνάσσει,<br/>
ῥέξας μηρί' ἔκαιον: ὁ δ' οὐκ ἐμπάζετο ἱρῶν,<br/>
ἀλλ' ὅ γε μερμήριξεν ὅπως ἀπολοίατο πᾶσαι<br/>
νῆες ἐύσσελμοι καὶ ἐμοὶ ἐρίηρες ἑταῖροι.</ruby>

<ruby><rtc lang="grc" translate="no">"ὣς τότε μὲν πρόπαν ἦμαρ ἐς ἠέλιον καταδύντα<br/>
ἥμεθα δαινύμενοι κρέα τ' ἄσπετα καὶ μέθυ ἡδύ:<br/>
ἦμος δ' ἠέλιος κατέδυ καὶ ἐπὶ κνέφας ἦλθε,<br/>
δὴ τότε κοιμήθημεν ἐπὶ ῥηγμῖνι θαλάσσης.<br/>
ἦμος δ' ἠριγένεια φάνη ῥοδοδάκτυλος Ἠώς,<br/>
δὴ τότ' ἐγὼν ἑτάροισιν ἐποτρύνας ἐκέλευσα<br/>
αὐτούς τ' ἀμβαίνειν ἀνά τε πρυμνήσια λῦσαι:<br/>
οἱ δ' αἶψ' εἴσβαινον καὶ ἐπὶ κληῖσι καθῖζον,<br/>
ἑξῆς δ' ἑζόμενοι πολιὴν ἅλα τύπτον ἐρετμοῖς.</ruby>

<ruby><rtc lang="grc" translate="no">"ἔνθεν δὲ προτέρω πλέομεν ἀκαχήμενοι ἦτορ,<br/>
ἄσμενοι ἐκ θανάτοιο, φίλους ὀλέσαντες ἑταίρους.</ruby>
