<h2>Book 15</h2>

<ruby><rtc lang="grc" translate="no">ἡ δ' εἰς εὐρύχορον Λακεδαίμονα Παλλὰς Ἀθήνη<br/>
ᾤχετ', Ὀδυσσῆος μεγαθύμου φαίδιμον υἱὸν<br/>
νόστου ὑπομνήσουσα καὶ ὀτρυνέουσα νέεσθαι.<br/>
εὗρε δὲ Τηλέμαχον καὶ Νέστορος ἀγλαὸν υἱὸν<br/>
εὕδοντ' ἐν προδόμῳ Μενελάου κυδαλίμοιο,<br/>
ἦ τοι Νεστορίδην μαλακῷ δεδμημένον ὕπνῳ:<br/>
Τηλέμαχον δ' οὐχ ὕπνος ἔχε γλυκύς, ἀλλ' ἐνὶ θυμῷ<br/>
νύκτα δι' ἀμβροσίην μελεδήματα πατρὸς ἔγειρεν.<br/>
ἀγχοῦ δ' ἱσταμένη προσέφη γλαυκῶπις Ἀθήνη:</ruby>

<ruby><rtc lang="grc" translate="no">"Τηλέμαχ', οὐκέτι καλὰ δόμων ἄπο τῆλ' ἀλάλησαι,<br/>
κτήματά τε προλιπὼν ἄνδρας τ' ἐν σοῖσι δόμοισιν<br/>
οὕτω ὑπερφιάλους: μή τοι κατὰ πάντα φάγωσι<br/>
κτήματα δασσάμενοι, σὺ δὲ τηϋσίην ὁδὸν ἔλθῃς.<br/>
ἀλλ' ὄτρυνε τάχιστα βοὴν ἀγαθὸν Μενέλαον<br/>
πεμπέμεν, ὄφρ' ἔτι οἴκοι ἀμύμονα μητέρα τέτμῃς.<br/>
ἤδη γάρ ῥα πατήρ τε κασίγνητοί τε κέλονται<br/>
Εὐρυμάχῳ γήμασθαι: ὁ γὰρ περιβάλλει ἅπαντας<br/>
μνηστῆρας δώροισι καὶ ἐξώφελλεν ἔεδνα:<br/>
μή νύ τι σεῦ ἀέκητι δόμων ἐκ κτῆμα φέρηται.<br/>
οἶσθα γὰρ οἷος θυμὸς ἐνὶ στήθεσσι γυναικός:<br/>
κείνου βούλεται οἶκον ὀφέλλειν ὅς κεν ὀπυίῃ,<br/>
παίδων δὲ προτέρων καὶ κουριδίοιο φίλοιο<br/>
οὐκέτι μέμνηται τεθνηκότος οὐδὲ μεταλλᾷ.<br/>
ἀλλὰ σύ γ' ἐλθὼν αὐτὸς ἐπιτρέψειας ἕκαστα<br/>
δμῳάων ἥ τίς τοι ἀρίστη φαίνεται εἶναι,<br/>
εἰς ὅ κέ τοι φήνωσι θεοὶ κυδρὴν παράκοιτιν.<br/>
ἄλλο δέ τοί τι ἔπος ἐρέω, σὺ δὲ σύνθεο θυμῷ.<br/>
μνηστήρων σ' ἐπιτηδὲς ἀριστῆες λοχόωσιν<br/>
ἐν πορθμῷ Ἰθάκης τε Σάμοιό τε παιπαλοέσσης.<br/>
ἱέμενοι κτεῖναι, πρὶν πατρίδα γαῖαν ἱκέσθαι.<br/>
ἀλλὰ τά γ' οὐκ ὀί̈ω: πρὶν καί τινα γαῖα καθέξει<br/>
ἀνδρῶν μνηστήρων, οἵ τοι βίοτον κατέδουσιν.<br/>
ἀλλὰ ἑκὰς νήσων ἀπέχειν εὐεργέα νῆα,<br/>
νυκτὶ δ' ὁμῶς πλείειν: πέμψει δέ τοι οὖρον ὄπισθεν<br/>
ἀθανάτων ὅς τίς σε φυλάσσει τε ῥύεταί τε.<br/>
αὐτὰρ ἐπὴν πρώτην ἀκτὴν Ἰθάκης ἀφίκηαι,<br/>
νῆα μὲν ἐς πόλιν ὀτρῦναι καὶ πάντας ἑταίρους,<br/>
αὐτὸς δὲ πρώτιστα συβώτην εἰσαφικέσθαι,<br/>
ὅς τοι ὑῶν ἐπίουρος, ὁμῶς δέ τοι ἤπια οἶδεν.<br/>
ἔνθα δὲ νύκτ' ἀέσαι: τὸν δ' ὀτρῦναι πόλιν εἴσω<br/>
ἀγγελίην ἐρέοντα περίφρονι Πηνελοπείῃ,<br/>
οὕνεκά οἱ σῶς ἐσσὶ καὶ ἐκ Πύλου εἰλήλουθας."</ruby>

<ruby><rtc lang="grc" translate="no">ἡ μὲν ἄρ' ὣς εἰποῦσ' ἀπέβη πρὸς μακρὸν Ὄλυμπον,<br/>
αὐτὰρ ὁ Νεστορίδην ἐξ ἡδέος ὕπνου ἔγειρεν<br/>
λὰξ ποδὶ κινήσας, καί μιν πρὸς μῦθον ἔειπεν:</ruby>

<ruby><rtc lang="grc" translate="no">"ἔγρεο, Νεστορίδη Πεισίστρατε, μώνυχας ἵππους<br/>
ζεῦξον ὑφ' ἅρματ' ἄγων, ὄφρα πρήσσωμεν ὁδοῖο."<br/>
τὸν δ' αὖ Νεστορίδης Πεισίστρατος ἀντίον ηὔδα:<br/>
"Τηλέμαχ', οὔ πως ἔστιν ἐπειγομένους περ ὁδοῖο<br/>
νύκτα διὰ δνοφερὴν ἐλάαν: τάχα δ' ἔσσεται ἠώς.<br/>
ἀλλὰ μέν' εἰς ὅ κε δῶρα φέρων ἐπιδίφρια θήῃ<br/>
ἥρως Ἀτρείδης, δουρικλειτὸς Μενέλαος,<br/>
καὶ μύθοις ἀγανοῖσι παραυδήσας ἀποπέμψῃ.<br/>
τοῦ γάρ τε ξεῖνος μιμνήσκεται ἤματα πάντα<br/>
ἀνδρὸς ξεινοδόκου, ὅς κεν φιλότητα παράσχῃ."</ruby>

<ruby><rtc lang="grc" translate="no">ὣς ἔφατ', αὐτίκα δὲ χρυσόθρονος ἤλυθεν Ἠώς.<br/>
ἀγχίμολον δέ σφ' ἦλθε βοὴν ἀγαθὸς Μενέλαος,<br/>
ἀνστὰς ἐξ εὐνῆς, Ἑλένης πάρα καλλικόμοιο.<br/>
τὸν δ' ὡς οὖν ἐνόησεν Ὀδυσσῆος φίλος υἱός,<br/>
σπερχόμενός ῥα χιτῶνα περὶ χροὶ̈ σιγαλόεντα<br/>
δῦνεν, καὶ μέγα φᾶρος ἐπὶ στιβαροῖς βάλετ' ὤμοις<br/>
ἥρως, βῆ δὲ θύραζε, παριστάμενος δὲ προσηύδα<br/>
Τηλέμαχος, φίλος υἱὸς Ὀδυσσῆος θείοιο:</ruby>

<ruby><rtc lang="grc" translate="no">"Ἀτρεί̈δη Μενέλαε διοτρεφές, ὄρχαμε λαῶν,<br/>
ἤδη νῦν μ' ἀπόπεμπε φίλην ἐς πατρίδα γαῖαν:<br/>
ἤδη γάρ μοι θυμὸς ἐέλδεται οἴκαδ' ἱκέσθαι."</ruby>

<ruby><rtc lang="grc" translate="no">τὸν δ' ἠμείβετ' ἔπειτα βοὴν ἀγαθὸς Μενέλαος:<br/>
"Τηλέμαχ', οὔ τί σ' ἐγώ γε πολὺν χρόνον ἐνθάδ' ἐρύξω<br/>
ἱέμενον νόστοιο: νεμεσσῶμαι δὲ καὶ ἄλλῳ<br/>
ἀνδρὶ ξεινοδόκῳ, ὅς κ' ἔξοχα μὲν φιλέῃσιν,<br/>
ἔξοχα δ' ἐχθαίρῃσιν: ἀμείνω δ' αἴσιμα πάντα.<br/>
ἶσόν τοι κακόν ἐσθ', ὅς τ' οὐκ ἐθέλοντα νέεσθαι<br/>
ξεῖνον ἐποτρύνει καὶ ὃς ἐσσύμενον κατερύκει.<br/>
χρὴ ξεῖνον παρεόντα φιλεῖν, ἐθέλοντα δὲ πέμπειν.<br/>
ἀλλὰ μέν' εἰς ὅ κε δῶρα φέρων ἐπιδίφρια θείω<br/>
καλά, σὺ δ' ὀφθαλμοῖσιν ἴδῃς, εἴπω δὲ γυναιξὶ<br/>
δεῖπνον ἐνὶ μεγάροις τετυκεῖν ἅλις ἔνδον ἐόντων.<br/>
ἀμφότερον, κῦδός τε καὶ ἀγλαί̈η καὶ ὄνειαρ,<br/>
δειπνήσαντας ἴμεν πολλὴν ἐπ' ἀπείρονα γαῖαν.<br/>
εἰ δ' ἐθέλεις τραφθῆναι ἀν' Ἑλλάδα καὶ μέσον Ἄργος,<br/>
ὄφρα τοι αὐτὸς ἕπωμαι, ὑποζεύξω δέ τοι ἵππους,<br/>
ἄστεα δ' ἀνθρώπων ἡγήσομαι: οὐδέ τις ἡμέας<br/>
αὔτως ἀππέμψει, δώσει δέ τι ἕν γε φέρεσθαι,<br/>
ἠέ τινα τριπόδων εὐχάλκων ἠὲ λεβήτων,<br/>
ἠὲ δύ' ἡμιόνους ἠὲ χρύσειον ἄλεισον."</ruby>

<ruby><rtc lang="grc" translate="no">τὸν δ' αὖ Τηλέμαχος πεπνυμένος ἀντίον ηὔδα:<br/>
"Ἀτρεί̈δη Μενέλαε διοτρεφές, ὄρχαμε λαῶν,<br/>
βούλομαι ἤδη νεῖσθαι ἐφ' ἡμέτερ': οὐ γὰρ ὄπισθεν<br/>
οὖρον ἰὼν κατέλειπον ἐπὶ κτεάτεσσιν ἐμοῖσιν:<br/>
μὴ πατέρ' ἀντίθεον διζήμενος αὐτὸς ὄλωμαι,<br/>
ἤ τί μοι ἐκ μεγάρων κειμήλιον ἐσθλὸν ὄληται."<br/>
αὐτὰρ ἐπεὶ τό γ' ἄκουσε βοὴν ἀγαθὸς Μενέλαος,<br/>
αὐτίκ' ἄρ' ᾗ ἀλόχῳ ἠδὲ δμῳῇσι κέλευσε<br/>
δεῖπνον ἐνὶ μεγάροις τετυκεῖν ἅλις ἔνδον ἐόντων.<br/>
ἀγχίμολον δέ οἱ ἦλθε Βοηθοί̈δης Ἐτεωνεύς,<br/>
ἀνστὰς ἐξ εὐνῆς, ἐπεὶ οὐ πολὺ ναῖεν ἀπ' αὐτοῦ:<br/>
τὸν πῦρ κῆαι ἄνωγε βοὴν ἀγαθὸς Μενέλαος<br/>
ὀπτῆσαί τε κρεῶν: ὁ δ' ἄρ' οὐκ ἀπίθησεν ἀκούσας.<br/>
αὐτὸς δ' ἐς θάλαμον κατεβήσετο κηώεντα,<br/>
οὐκ οἶος, ἅμα τῷ γ' Ἑλένη κίε καὶ Μεγαπένθης.<br/>
ἀλλ' ὅτε δή ῥ' ἵκανον ὅθι κειμήλια κεῖτο,<br/>
Ἀτρεί̈δης μὲν ἔπειτα δέπας λάβεν ἀμφικύπελλον,<br/>
υἱὸν δὲ κρητῆρα φέρειν Μεγαπένθε' ἄνωγεν<br/>
ἀργύρεον: Ἑλένη δὲ παρίστατο φωριαμοῖσιν,<br/>
ἔνθ' ἔσαν οἱ πέπλοι παμποίκιλοι, οὓς κάμεν αὐτή.<br/>
τῶν ἕν' ἀειραμένη Ἑλένη φέρε, δῖα γυναικῶν,<br/>
ὃς κάλλιστος ἔην ποικίλμασιν ἠδὲ μέγιστος,<br/>
ἀστὴρ δ' ὣς ἀπέλαμπεν: ἔκειτο δὲ νείατος ἄλλων.<br/>
βὰν δ' ἰέναι προτέρω διὰ δώματος, ἧος ἵκοντο<br/>
Τηλέμαχον: τὸν δὲ προσέφη ξανθὸς Μενέλαος:<br/>
"Τηλέμαχ', ἦ τοι νόστον, ὅπως φρεσὶ σῇσι μενοινᾷς,<br/>
ὥς τοι Ζεὺς τελέσειεν, ἐρίγδουπος πόσις Ἥρης.<br/>
δώρων δ', ὅσσ' ἐν ἐμῷ οἴκῳ κειμήλια κεῖται,<br/>
δώσω ὃ κάλλιστον καὶ τιμηέστατόν ἐστι.<br/>
δώσω τοι κρητῆρα τετυγμένον: ἀργύρεος δὲ<br/>
ἐστὶν ἅπας, χρυσῷ δ' ἐπὶ χείλεα κεκράανται,<br/>
ἔργον δ' Ἡφαίστοιο: πόρεν δέ ἑ Φαίδιμος ἥρως,<br/>
Σιδονίων βασιλεύς, ὅθ' ἑὸς δόμος ἀμφεκάλυψε<br/>
κεῖσέ με νοστήσαντα: τεὶ̈ν δ' ἐθέλω τόδ' ὀπάσσαι."<br/>
ὣς εἰπὼν ἐν χειρὶ τίθει δέπας ἀμφικύπελλον<br/>
ἥρως Ἀτρεί̈δης: ὁ δ' ἄρα κρητῆρα φαεινὸν<br/>
θῆκ' αὐτοῦ προπάροιθε φέρων κρατερὸς Μεγαπένθης,<br/>
ἀργύρεον: Ἑλένη δὲ παρίστατο καλλιπάρῃος<br/>
πέπλον ἔχουσ' ἐν χερσίν, ἔπος τ' ἔφατ' ἔκ τ' ὀνόμαζε:</ruby>

<ruby><rtc lang="grc" translate="no">"δῶρόν τοι καὶ ἐγώ, τέκνον φίλε, τοῦτο δίδωμι,<br/>
μνῆμ' Ἑλένης χειρῶν, πολυηράτου ἐς γάμου ὥρην,<br/>
σῇ ἀλόχῳ φορέειν: τῆος δὲ φίλῃ παρὰ μητρὶ<br/>
κείσθω ἐνὶ μεγάρῳ. σὺ δέ μοι χαίρων ἀφίκοιο<br/>
οἶκον ἐϋκτίμενον καὶ σὴν ἐς πατρίδα γαῖαν."</ruby>

<ruby><rtc lang="grc" translate="no">ὣς εἰποῦσ' ἐν χερσὶ τίθει, ὁ δ' ἐδέξατο χαίρων.<br/>
καὶ τὰ μὲν ἐς πείρινθα τίθει Πεισίστρατος ἥρως<br/>
δεξάμενος, καὶ πάντα ἑῷ θηήσατο θυμῷ:<br/>
τοὺς δ' ἦγε πρὸς δῶμα κάρη ξανθὸς Μενέλαος.<br/>
ἑζέσθην δ' ἄρ' ἔπειτα κατὰ κλισμούς τε θρόνους τε.<br/>
χέρνιβα δ' ἀμφίπολος προχόῳ ἐπέχευε φέρουσα<br/>
καλῇ χρυσείῃ, ὑπὲρ ἀργυρέοιο λέβητος,<br/>
νίψασθαι: παρὰ δὲ ξεστὴν ἐτάνυσσε τράπεζαν.<br/>
σῖτον δ' αἰδοίη ταμίη παρέθηκε φέρουσα:<br/>
εἴδατα πόλλ' ἐπιθεῖσα, χαριζομένη παρεόντων:<br/>
πὰρ δὲ Βοηθοί̈δης κρέα δαίετο καὶ νέμε μοίρας:<br/>
οἰνοχόει δ' υἱὸς Μενελάου κυδαλίμοιο.<br/>
οἱ δ' ἐπ' ὀνείαθ' ἑτοῖμα προκείμενα χεῖρας ἴαλλον.<br/>
αὐτὰρ ἐπεὶ πόσιος καὶ ἐδητύος ἐξ ἔρον ἕντο,<br/>
δὴ τότε Τηλέμαχος καὶ Νέστορος ἀγλαὸς υἱὸς<br/>
ἵππους τε ζεύγνυντ' ἀνά θ' ἅρματα ποικίλ' ἔβαινον,<br/>
ἐκ δ' ἔλασαν προθύροιο καὶ αἰθούσης ἐριδούπου.<br/>
τοὺς δὲ μετ' Ἀτρεί̈δης ἔκιε ξανθὸς Μενέλαος,<br/>
οἶνον ἔχων ἐν χειρὶ μελίφρονα δεξιτερῆφι,<br/>
ἐν δέπαϊ χρυσέῳ, ὄφρα λείψαντε κιοίτην.<br/>
στῆ δ' ἵππων προπάροιθε, δεδισκόμενος δὲ προσηύδα:</ruby>

<ruby><rtc lang="grc" translate="no">"χαίρετον, ὦ κούρω, καὶ Νέστορι ποιμένι λαῶν<br/>
εἰπεῖν: ἦ γὰρ ἐμοί γε πατὴρ ὣς ἤπιος ἦεν,<br/>
ἧος ἐνὶ Τροίῃ πολεμίζομεν υἷες Ἀχαιῶν."</ruby>

<ruby><rtc lang="grc" translate="no">τὸν δ' αὖ Τηλέμαχος πεπνυμένος ἀντίον ηὔδα:<br/>
"καὶ λίην κείνῳ γε, διοτρεφές, ὡς ἀγορεύεις,<br/>
πάντα τάδ' ἐλθόντες καταλέξομεν: αἲ γὰρ ἐγὼν ὣς<br/>
νοστήσας Ἰθάκηνδε, κιχὼν Ὀδυσῆ' ἐνὶ οἴκῳ,<br/>
εἴποιμ' ὡς παρὰ σεῖο τυχὼν φιλότητος ἁπάσης<br/>
ἔρχομαι, αὐτὰρ ἄγω κειμήλια πολλὰ καὶ ἐσθλά."</ruby>

<ruby><rtc lang="grc" translate="no">ὣς ἄρα οἱ εἰπόντι ἐπέπτατο δεξιὸς ὄρνις,<br/>
αἰετὸς ἀργὴν χῆνα φέρων ὀνύχεσσι πέλωρον,<br/>
ἥμερον ἐξ αὐλῆς: οἱ δ' ἰύ̈ζοντες ἕποντο<br/>
ἀνέρες ἠδὲ γυναῖκες: ὁ δέ σφισιν ἐγγύθεν ἐλθὼν<br/>
δεξιὸς ἤϊξε πρόσθ' ἵππων: οἱ δὲ ἰδόντες<br/>
γήθησαν, καὶ πᾶσιν ἐνὶ φρεσὶ θυμὸς ἰάνθη.<br/>
τοῖσι δὲ Νεστορίδης Πεισίστρατος ἤρχετο μύθων:</ruby>

<ruby><rtc lang="grc" translate="no">"φράζεο δή, Μενέλαε διοτρεφές, ὄρχαμε λαῶν,<br/>
ἢ νῶϊν τόδ' ἔφηνε θεὸς τέρας ἦε σοὶ αὐτῷ."</ruby>

<ruby><rtc lang="grc" translate="no">ὣς φάτο, μερμήριξε δ' ἀρηί̈φιλος Μενέλαος,<br/>
ὅππως οἱ κατὰ μοῖραν ὑποκρίναιτο νοήσας.<br/>
τὸν δ' Ἑλένη τανύπεπλος ὑποφθαμένη φάτο μῦθον:</ruby>

<ruby><rtc lang="grc" translate="no">"κλῦτέ μευ: αὐτὰρ ἐγὼ μαντεύσομαι, ὡς ἐνὶ θυμῷ<br/>
ἀθάνατοι βάλλουσι καὶ ὡς τελέεσθαι ὀί̈ω.<br/>
ὡς ὅδε χῆν' ἥρπαξ' ἀτιταλλομένην ἐνὶ οἴκῳ<br/>
ἐλθὼν ἐξ ὄρεος, ὅθι οἱ γενεή τε τόκος τε,<br/>
ὣς Ὀδυσεὺς κακὰ πολλὰ παθὼν καὶ πόλλ' ἐπαληθεὶς<br/>
οἴκαδε νοστήσει καὶ τίσεται: ἠὲ καὶ ἤδη<br/>
οἴκοι, ἀτὰρ μνηστῆρσι κακὸν πάντεσσι φυτεύει."<br/>
τὴν δ' αὖ Τηλέμαχος πεπνυμένος ἀντίον ηὔδα:<br/>
"οὕτω νῦν Ζεὺς θείη, ἐρίγδουπος πόσις Ἥρης:<br/>
τῷ κέν τοι καὶ κεῖθι θεῷ ὣς εὐχετοῴμην."</ruby>

<ruby><rtc lang="grc" translate="no">ἦ καὶ ἐφ' ἵπποιϊν μάστιν βάλεν: οἱ δὲ μάλ' ὦκα<br/>
ἤϊξαν πεδίονδε διὰ πτόλιος μεμαῶτες.<br/>
οἱ δὲ πανημέριοι σεῖον ζυγὸν ἀμφὶς ἔχοντες.<br/>
δύσετό τ' ἠέλιος σκιόωντό τε πᾶσαι ἀγυιαί:<br/>
ἐς Φηρὰς δ' ἵκοντο Διοκλῆος ποτὶ δῶμα,<br/>
υἱέος Ὀρτιλόχοιο, τὸν Ἀλφειὸς τέκε παῖδα.<br/>
ἔνθα δὲ νύκτ' ἄεσαν ὁ δὲ τοῖς πὰρ ξείνια θῆκεν.</ruby>

<ruby><rtc lang="grc" translate="no">ἦμος δ' ἠριγένεια φάνη ῥοδοδάκτυλος Ἠώς,<br/>
ἵππους τε ζεύγνυντ' ἀνά θ' ἅρματα ποικίλ' ἔβαινον,<br/>
ἐκ δ' ἔλασαν προθύροιο καὶ αἰθούσης ἐριδούπου:<br/>
μάστιξεν δ' ἐλάαν, τὼ δ' οὐκ ἄκοντε πετέσθην.<br/>
αἶψα δ' ἔπειθ' ἵκοντο Πύλου αἰπὺ πτολίεθρον:<br/>
καὶ τότε Τηλέμαχος προσεφώνεε Νέστορος υἱόν:</ruby>

<ruby><rtc lang="grc" translate="no">"Νεστορίδη, πῶς κέν μοι ὑποσχόμενος τελέσειας<br/>
μῦθον ἐμόν; ξεῖνοι δὲ διαμπερὲς εὐχόμεθ' εἶναι<br/>
ἐκ πατέρων φιλότητος, ἀτὰρ καὶ ὁμήλικές εἰμεν:<br/>
ἥδε δ' ὁδὸς καὶ μᾶλλον ὁμοφροσύνῃσιν ἐνήσει.<br/>
μή με παρὲξ ἄγε νῆα, διοτρεφές, ἀλλὰ λίπ' αὐτοῦ,<br/>
μή μ' ὁ γέρων ἀέκοντα κατάσχῃ ᾧ ἐνὶ οἴκῳ<br/>
ἱέμενος φιλέειν: ἐμὲ δὲ χρεὼ θᾶσσον ἱκέσθαι."</ruby>

<ruby><rtc lang="grc" translate="no">"ὣς φάτο, Νεστορίδης δ' ἄρ' ἑῷ συμφράσσατο θυμῷ,<br/>
ὅππως οἱ κατὰ μοῖραν ὑποσχόμενος τελέσειεν.<br/>
ὧδε δέ οἱ φρονέοντι δοάσσατο κέρδιον εἶναι:<br/>
στρέψ' ἵππους ἐπὶ νῆα θοὴν καὶ θῖνα θαλάσσης,<br/>
νηὶ̈ δ' ἐνὶ πρύμνῃ ἐξαίνυτο κάλλιμα δῶρα,<br/>
ἐσθῆτα χρυσόν τε, τά οἱ Μενέλαος ἔδωκε:<br/>
καί μιν ἐποτρύνων ἔπεα πτερόεντα προσηύδα:</ruby>

<ruby><rtc lang="grc" translate="no">"σπουδῇ νῦν ἀνάβαινε κέλευέ τε πάντας ἑταίρους,<br/>
πρὶν ἐμὲ οἴκαδ' ἱκέσθαι ἀπαγγεῖλαί τε γέροντι.<br/>
εὖ γὰρ ἐγὼ τόδε οἶδα κατὰ φρένα καὶ κατὰ θυμόν:<br/>
οἷος κείνου θυμὸς ὑπέρβιος, οὔ σε μεθήσει,<br/>
ἀλλ' αὐτὸς καλέων δεῦρ' εἴσεται, οὐδέ ἕ φημι<br/>
ἂψ ἰέναι κενεόν: μάλα γὰρ κεχολώσεται ἔμπης."</ruby>

<ruby><rtc lang="grc" translate="no">ὣς ἄρα φωνήσας ἔλασεν καλλίτριχας ἵππους<br/>
ἂψ Πυλίων εἰς ἄστυ, θοῶς δ' ἄρα δώμαθ' ἵκανε.<br/>
Τηλέμαχος δ' ἑτάροισιν ἐποτρύνων ἐκέλευσεν:<br/>
"ἐγκοσμεῖτε τὰ τεύχε', ἑταῖροι, νηὶ̈ μελαίνῃ,<br/>
αὐτοί τ' ἀμβαίνωμεν, ἵνα πρήσσωμεν ὁδοῖο."</ruby>

<ruby><rtc lang="grc" translate="no">"ὣς ἔφαθ', οἱ δ' ἄρα τοῦ μάλα μὲν κλύον ἠδ' ἐπίθοντο,<br/>
αἶψα δ' ἄρ' εἴσβαινον καὶ ἐπὶ κληῖ̈σι καθῖζον.<br/>
ἦ τοι ὁ μὲν τὰ πονεῖτο καὶ εὔχετο, θῦε δ' Ἀθήνῃ<br/>
νηὶ̈ πάρα πρυμνῇ: σχεδόθεν δέ οἱ ἤλυθεν ἀνὴρ<br/>
τηλεδαπός, φεύγων ἐξ Ἄργεος ἄνδρα κατακτάς,<br/>
μάντις: ἀτὰρ γενεήν γε Μελάμποδος ἔκγονος ἦεν,<br/>
ὃς πρὶν μέν ποτ' ἔναιε Πύλῳ ἔνι, μητέρι μήλων,<br/>
ἀφνειὸς Πυλίοισι μέγ' ἔξοχα δώματα ναίων:<br/>
δὴ τότε γ' ἄλλων δῆμον ἀφίκετο, πατρίδα φεύγων<br/>
Νηλέα τε μεγάθυμον, ἀγαυότατον ζωόντων,<br/>
ὅς οἱ χρήματα πολλὰ τελεσφόρον εἰς ἐνιαυτὸν<br/>
εἶχε βίῃ. ὁ δὲ τῆος ἐνὶ μεγάροις Φυλάκοιο<br/>
δεσμῷ ἐν ἀργαλέῳ δέδετο, κρατέρ' ἄλγεα πάσχων<br/>
εἵνεκα Νηλῆος κούρης ἄτης τε βαρείης,<br/>
τήν οἱ ἐπὶ φρεσὶ θῆκε θεὰ δασπλῆτις Ἐρινύς.<br/>
ἀλλ' ὁ μὲν ἔκφυγε κῆρα καὶ ἤλασε βοῦς ἐριμύκους<br/>
ἐς Πύλον ἐκ Φυλάκης καὶ ἐτίσατο ἔργον ἀεικὲς<br/>
ἀντίθεον Νηλῆα, κασιγνήτῳ δὲ γυναῖκα<br/>
ἠγάγετο πρὸς δώμαθ'. ὁ δ' ἄλλων ἵκετο δῆμον,<br/>
Ἄργος ἐς ἱππόβοτον: τόθι γάρ νύ οἱ αἴσιμον ἦεν<br/>
ναιέμεναι πολλοῖσιν ἀνάσσοντ' Ἀργείοισιν<br/>
ἔνθα δ' ἔγημε γυναῖκα καὶ ὑψερεφὲς θέτο δῶμα,<br/>
γείνατο δ' Ἀντιφάτην καὶ Μάντιον, υἷε κραταιώ.<br/>
Ἀντιφάτης μὲν ἔτικτεν Ὀϊκλῆα μεγάθυμον,<br/>
αὐτὰρ Ὀϊκλείης λαοσσόον Ἀμφιάραον,<br/>
ὃν περὶ κῆρι φίλει Ζεύς τ' αἰγίοχος καὶ Ἀπόλλων<br/>
παντοίην φιλότητ': οὐδ' ἵκετο γήραος οὐδόν,<br/>
ἀλλ' ὄλετ' ἐν Θήβῃσι γυναίων εἵνεκα δώρων.<br/>
τοῦ δ' υἱεῖς ἐγένοντ' Ἀλκμαίων Ἀμφίλοχός τε.<br/>
Μάντιος αὖ τέκετο Πολυφείδεά τε Κλεῖτόν τε:<br/>
ἀλλ' ἦ τοι Κλεῖτον χρυσόθρονος ἥρπασεν Ἠὼς<br/>
κάλλεος εἵνεκα οἷο, ἵν' ἀθανάτοισι μετείη:<br/>
αὐτὰρ ὑπέρθυμον Πολυφείδεα μάντιν Ἀπόλλων<br/>
θῆκε βροτῶν ὄχ' ἄριστον, ἐπεὶ θάνεν Ἀμφιάραος:<br/>
ὅς ῥ' Ὑπερησίηνδ' ἀπενάσσατο πατρὶ χολωθείς,<br/>
ἔνθ' ὅ γε ναιετάων μαντεύετο πᾶσι βροτοῖσιν.</ruby>

<ruby><rtc lang="grc" translate="no">τοῦ μὲν ἄρ' υἱὸς ἐπῆλθε, Θεοκλύμενος δ' ὄνομ' ἦεν,<br/>
ὃς τότε Τηλεμάχου πέλας ἵστατο: τὸν δ' ἐκίχανεν<br/>
σπένδοντ' εὐχόμενόν τε θοῇ παρὰ νηὶ̈ μελαίνῃ,<br/>
καί μιν φωνήσας ἔπεα πτερόεντα προσηύδα:</ruby>

<ruby><rtc lang="grc" translate="no">"ὦ φίλ', ἐπεί σε θύοντα κιχάνω τῷδ' ἐνὶ χώρῳ,<br/>
λίσσομ' ὑπὲρ θυέων καὶ δαίμονος, αὐτὰρ ἔπειτα<br/>
σῆς τ' αὐτοῦ κεφαλῆς καὶ ἑταίρων, οἵ τοι ἕπονται,<br/>
εἰπέ μοι εἰρομένῳ νημερτέα μηδ' ἐπικεύσῃς:<br/>
τίς πόθεν εἶς ἀνδρῶν; πόθι τοι πόλις ἠδὲ τοκῆες;"<br/>
τὸν δ' αὖ Τηλέμαχος πεπνυμένος ἀντίον ηὔδα:<br/>
"τοιγὰρ ἐγώ τοι, ξεῖνε, μάλ' ἀτρεκέως ἀγορεύσω.<br/>
ἐξ Ἰθάκης γένος εἰμί, πατὴρ δέ μοί ἐστιν Ὀδυσσεύς,<br/>
εἴ ποτ' ἔην: νῦν δ' ἤδη ἀπέφθιτο λυγρῷ ὀλέθρῳ.<br/>
τοὔνεκα νῦν ἑτάρους τε λαβὼν καὶ νῆα μέλαιναν<br/>
ἦλθον πευσόμενος πατρὸς δὴν οἰχομένοιο."</ruby>

<ruby><rtc lang="grc" translate="no">τὸν δ' αὖτε προσέειπε Θεοκλύμενος θεοειδής:<br/>
"οὕτω τοι καὶ ἐγὼν ἐκ πατρίδος, ἄνδρα κατακτὰς<br/>
ἔμφυλον: πολλοὶ δὲ κασίγνητοί τε ἔται τε<br/>
Ἄργος ἀν' ἱππόβοτον, μέγα δὲ κρατέουσιν Ἀχαιῶν.<br/>
τῶν ὑπαλευάμενος θάνατον καὶ κῆρα μέλαιναν<br/>
φεύγω, ἐπεί νύ μοι αἶσα κατ' ἀνθρώπους ἀλάλησθαι.<br/>
ἀλλά με νηὸς ἔφεσσαι, ἐπεί σε φυγὼν ἱκέτευσα,<br/>
μή με κατακτείνωσι: διωκέμεναι γὰρ ὀί̈ω."</ruby>

<ruby><rtc lang="grc" translate="no">τὸν δ' αὖ Τηλέμαχος πεπνυμένος ἀντίον ηὔδα:<br/>
"οὐ μὲν δή σ' ἐθέλοντά γ' ἀπώσω νηὸς ἐί̈σης,<br/>
ἀλλ' ἕπευ: αὐτὰρ κεῖθι φιλήσεαι, οἷά κ' ἔχωμεν."</ruby>

<ruby><rtc lang="grc" translate="no">ὣς ἄρα φωνήσας οἱ ἐδέξατο χάλκεον ἔγχος,<br/>
καὶ τό γ' ἐπ' ἰκριόφιν τάνυσεν νεὸς ἀμφιελίσσης:<br/>
ἂν δὲ καὶ αὐτὸς νηὸς ἐβήσετο ποντοπόροιο.<br/>
ἐν πρύμνῃ δ' ἄρ' ἔπειτα καθέζετο, πὰρ δὲ οἷ αὐτῷ<br/>
εἷσε Θεοκλύμενον: τοὶ δὲ πρυμνήσι' ἔλυσαν.<br/>
Τηλέμαχος δ' ἑτάροισιν ἐποτρύνας ἐκέλευσεν<br/>
ὅπλων ἅπτεσθαι: τοὶ δ' ἐσσυμένως ἐπίθοντο.<br/>
ἱστὸν δ' εἰλάτινον κοίλης ἔντοσθε μεσόδμης<br/>
στῆσαν ἀείραντες, κατὰ δὲ προτόνοισιν ἔδησαν,<br/>
ἕλκον δ' ἱστία λευκὰ ἐϋστρέπτοισι βοεῦσι.<br/>
τοῖσιν δ' ἴκμενον οὖρον ἵει γλαυκῶπις Ἀθήνη,<br/>
λάβρον ἐπαιγίζοντα δι' αἰθέρος, ὄφρα τάχιστα<br/>
νηῦς ἀνύσειε θέουσα θαλάσσης ἁλμυρὸν ὕδωρ.<br/>
βὰν δὲ παρὰ Κρουνοὺς καὶ Χαλκίδα καλλιρέεθρον.</ruby>

<ruby><rtc lang="grc" translate="no">δύσετό τ' ἠέλιος σκιόωντό τε πᾶσαι ἀγυιαί:<br/>
ἡ δὲ Φεὰς ἐπέβαλλεν ἐπειγομένη Διὸς οὔρῳ<br/>
ἠδὲ παρ' Ἤλιδα δῖαν, ὅθι κρατέουσιν Ἐπειοί.<br/>
ἔνθεν δ' αὖ νήσοισιν ἐπιπροέηκε θοῇσιν,<br/>
ὁρμαίνων ἤ κεν θάνατον φύγοι ἦ κεν ἁλώῃ.</ruby>

<ruby><rtc lang="grc" translate="no">τὼ δ' αὖτ' ἐν κλισίῃ Ὀδυσεὺς καὶ δῖος ὑφορβὸς<br/>
δορπείτην: παρὰ δέ σφιν ἐδόρπεον ἀνέρες ἄλλοι.<br/>
αὐτὰρ ἐπεὶ πόσιος καὶ ἐδητύος ἐξ ἔρον ἕντο,<br/>
τοῖς δ' Ὀδυσεὺς μετέειπε, συβώτεω πειρητίζων,<br/>
ἤ μιν ἔτ' ἐνδυκέως φιλέοι μεῖναί τε κελεύοι<br/>
αὐτοῦ ἐνὶ σταθμῷ, ἦ ὀτρύνειε πόλινδε:</ruby>

<ruby><rtc lang="grc" translate="no">"κέκλυθι νῦν, Εὔμαιε, καὶ ἄλλοι πάντες ἑταῖροι:<br/>
ἠῶθεν προτὶ ἄστυ λιλαίομαι ἀπονέεσθαι<br/>
πτωχεύσων, ἵνα μή σε κατατρύχω καὶ ἑταίρους.<br/>
ἀλλά μοι εὖ θ' ὑπόθευ καὶ ἅμ' ἡγεμόν' ἐσθλὸν ὄπασσον<br/>
ὅς κέ με κεῖσ' ἀγάγῃ: κατὰ δὲ πτόλιν αὐτὸς ἀνάγκῃ<br/>
πλάγξομαι, αἴ κέν τις κοτύλην καὶ πύρνον ὀρέξῃ.<br/>
καί κ' ἐλθὼν πρὸς δώματ' Ὀδυσσῆος θείοιο<br/>
ἀγγελίην εἴποιμι περίφρονι Πηνελοπείῃ,<br/>
καί κε μνηστήρεσσιν ὑπερφιάλοισι μιγείην,<br/>
εἴ μοι δεῖπνον δοῖεν ὀνείατα μυρί' ἔχοντες.<br/>
αἶψά κεν εὖ δρώοιμι μετὰ σφίσιν ἅσσ' ἐθέλοιεν.<br/>
ἐκ γάρ τοι ἐρέω, σὺ δὲ σύνθεο καί μευ ἄκουσον:<br/>
Ἑρμείαο ἕκητι διακτόρου, ὅς ῥά τε πάντων<br/>
ἀνθρώπων ἔργοισι χάριν καὶ κῦδος ὀπάζει,<br/>
δρηστοσύνῃ οὐκ ἄν μοι ἐρίσσειε βροτὸς ἄλλος,<br/>
πῦρ τ' εὖ νηῆσαι διά τε ξύλα δανὰ κεάσσαι,<br/>
δαιτρεῦσαί τε καὶ ὀπτῆσαι καὶ οἰνοχοῆσαι,<br/>
οἷά τε τοῖς ἀγαθοῖσι παραδρώωσι χέρηες."</ruby>

<ruby><rtc lang="grc" translate="no">τὸν δὲ μέγ' ὀχθήσας προσέφης, Εὔμαιε συβῶτα:<br/>
"ὤ μοι, ξεῖνε, τίη τοι ἐνὶ φρεσὶ τοῦτο νόημα<br/>
ἔπλετο; ἦ σύ γε πάγχυ λιλαίεαι αὐτόθ' ὀλέσθαι.<br/>
εἰ δὴ μνηστήρων ἐθέλεις καταδῦναι ὅμιλον,<br/>
τῶν ὕβρις τε βίη τε σιδήρεον οὐρανὸν ἵκει.<br/>
οὔ τοι τοιοίδ' εἰσὶν ὑποδρηστῆρες ἐκείνων,<br/>
ἀλλὰ νέοι, χλαίνας εὖ εἱμένοι ἠδὲ χιτῶνας,<br/>
αἰεὶ δὲ λιπαροὶ κεφαλὰς καὶ καλὰ πρόσωπα,<br/>
οἵ σφιν ὑποδρώωσιν: ἐύ̈ξεστοι δὲ τράπεζαι<br/>
σίτου καὶ κρειῶν ἠδ' οἴνου βεβρίθασιν.<br/>
ἀλλὰ μέν': οὐ γάρ τίς τοι ἀνιᾶται παρεόντι,<br/>
οὔτ' ἐγὼ οὔτε τις ἄλλος ἑταίρων, οἵ μοι ἔασιν.<br/>
αὐτὰρ ἐπὴν ἔλθῃσιν Ὀδυσσῆος φίλος υἱός,<br/>
κεῖνός σε χλαῖνάν τε χιτῶνά τε εἵματα ἕσσει,<br/>
πέμψει δ' ὅππη σε κραδίη θυμός τε κελεύει."</ruby>

<ruby><rtc lang="grc" translate="no">τὸν δ' ἠμείβετ' ἔπειτα πολύτλας δῖος Ὀδυσσεύς:<br/>
"αἴθ' οὕτως, Εὔμαιε, φίλος Διὶ πατρὶ γένοιο<br/>
ὡς ἐμοί, ὅττι μ' ἔπαυσας ἄλης καὶ ὀϊζύος αἰνῆς.<br/>
πλαγκτοσύνης δ' οὐκ ἔστι κακώτερον ἄλλο βροτοῖσιν:<br/>
ἀλλ' ἕνεκ' οὐλομένης γαστρὸς κακὰ κήδε' ἔχουσιν<br/>
ἀνέρες, ὅν τιν' ἵκηται ἄλη καὶ πῆμα καὶ ἄλγος.<br/>
νῦν δ' ἐπεὶ ἰσχανάᾳς μεῖναι τέ με κεῖνον ἄνωγας,<br/>
εἴπ' ἄγε μοι περὶ μητρὸς Ὀδυσσῆος θείοιο<br/>
πατρός θ', ὃν κατέλειπεν ἰὼν ἐπὶ γήραος οὐδῷ,<br/>
ἤ που ἔτι ζώουσιν ὑπ' αὐγὰς ἠελίοιο,<br/>
ἦ ἤδη τεθνᾶσι καὶ εἰν Ἀί̈δαο δόμοισι."</ruby>

<ruby><rtc lang="grc" translate="no">τὸν δ' αὖτε προσέειπε συβώτης, ὄρχαμος ἀνδρὼν:<br/>
"τοιγὰρ ἐγώ τοι, ξεῖνε, μάλ' ἀτρεκέως ἀγορεύσω.<br/>
Λαέρτης μὲν ἔτι ζώει, Διὶ δ' εὔχεται αἰεὶ<br/>
θυμὸν ἀπὸ μελέων φθίσθαι οἷς ἐν μεγάροισιν:<br/>
ἐκπάγλως γὰρ παιδὸς ὀδύρεται οἰχομένοιο<br/>
κουριδίης τ' ἀλόχοιο δαί̈φρονος, ἥ ἑ μάλιστα<br/>
ἤκαχ' ἀποφθιμένη καὶ ἐν ὠμῷ γήραϊ θῆκεν.<br/>
ἡ δ' ἄχεϊ οὗ παιδὸς ἀπέφθιτο κυδαλίμοιο,<br/>
λευγαλέῳ θανάτῳ, ὡς μὴ θάνοι ὅς τις ἐμοί γε<br/>
ἐνθάδε ναιετάων φίλος εἴη καὶ φίλα ἔρδοι.<br/>
ὄφρα μὲν οὖν δὴ κείνη ἔην, ἀχέουσά περ ἔμπης,<br/>
τόφρα τί μοι φίλον ἔσκε μεταλλῆσαι καὶ ἐρέσθαι,<br/>
οὕνεκά μ' αὐτὴ θρέψεν ἅμα Κτιμένῃ τανυπέπλῳ,<br/>
θυγατέρ' ἰφθίμῃ, τὴν ὁπλοτάτην τέκε παίδων:<br/>
τῇ ὁμοῦ ἐτρεφόμην, ὀλίγον δέ τί μ' ἧσσον ἐτίμα.<br/>
αὐτὰρ ἐπεί ῥ' ἥβην πολυήρατον ἱκόμεθ' ἄμφω,<br/>
τὴν μὲν ἔπειτα Σάμηνδ' ἔδοσαν καὶ μυρί' ἕλοντο,<br/>
αὐτὰρ ἐμὲ χλαῖνάν τε χιτῶνά τε εἵματ' ἐκείνη<br/>
καλὰ μάλ' ἀμφιέσασα, ποσὶν δ' ὑποδήματα δοῦσα<br/>
ἀγρόνδε προί̈αλλε: φίλει δέ με κηρόθι μᾶλλον.<br/>
νῦν δ' ἤδη τούτων ἐπιδεύομαι: ἀλλά μοι αὐτῷ<br/>
ἔργον ἀέξουσιν μάκαρες θεοὶ ᾧ ἐπιμίμνω:<br/>
τῶν ἔφαγόν τ' ἔπιόν τε καὶ αἰδοίοισιν ἔδωκα.<br/>
ἐκ δ' ἄρα δεσποίνης οὐ μείλιχον ἔστιν ἀκοῦσαι<br/>
οὔτ' ἔπος οὔτε τι ἔργον, ἐπεὶ κακὸν ἔμπεσεν οἴκῳ,<br/>
ἄνδρες ὑπερφίαλοι: μέγα δὲ δμῶες χατέουσιν<br/>
ἀντία δεσποίνης φάσθαι καὶ ἕκαστα πυθέσθαι<br/>
καὶ φαγέμεν πιέμεν τε, ἔπειτα δὲ καί τι φέρεσθαι<br/>
ἀγρόνδ', οἷά τε θυμὸν ἀεὶ δμώεσσιν ἰαίνει."</ruby>

<ruby><rtc lang="grc" translate="no">τὸν δ' ἀπαμειβόμενος προσέφη πολύμητις Ὀδυσσεύς:<br/>
"ὢ πόποι, ὡς ἄρα τυτθὸς ἐών, Εὔμαιε συβῶτα,<br/>
πολλὸν ἀπεπλάγχθης σῆς πατρίδος ἠδὲ τοκήων.<br/>
ἀλλ' ἄγε μοι τόδε εἰπὲ καὶ ἀτρεκέως κατάλεξον,<br/>
ἠὲ διεπράθετο πτόλις ἀνδρῶν εὐρυάγυια,<br/>
ᾗ ἔνι ναιετάασκε πατὴρ καὶ πότνια μήτηρ,<br/>
ἦ σέ γε μουνωθέντα παρ' οἴεσιν ἢ παρὰ βουσὶν<br/>
ἄνδρες δυσμενέες νηυσὶν λάβον ἠδ' ἐπέρασσαν<br/>
τοῦδ' ἀνδρὸς πρὸς δώμαθ', ὁ δ' ἄξιον ὦνον ἔδωκε."</ruby>

<ruby><rtc lang="grc" translate="no">τὸν δ' αὖτε προσέειπε συβώτης, ὄρχαμος ἀνδρῶν:<br/>
"ξεῖν', ἐπεὶ ἂρ δὴ ταῦτά μ' ἀνείρεαι ἠδὲ μεταλλᾷς,<br/>
σιγῇ νῦν ξυνίει καὶ τέρπεο, πῖνέ τε οἶνον<br/>
ἥμενος. αἵδε δὲ νύκτες ἀθέσφατοι: ἔστι μὲν εὕδειν,<br/>
ἔστι δὲ τερπομένοισιν ἀκούειν: οὐδέ τί σε χρή,<br/>
πρὶν ὥρη, καταλέχθαι: ἀνίη καὶ πολὺς ὕπνος.<br/>
τῶν δ' ἄλλων ὅτινα κραδίη καὶ θυμὸς ἀνώγει,<br/>
εὑδέτω ἐξελθών: ἅμα δ' ἠοῖ φαινομένηφι<br/>
δειπνήσας ἅμ' ὕεσσιν ἀνακτορίῃσιν ἑπέσθω.<br/>
νῶϊ δ' ἐνὶ κλισίῃ πίνοντέ τε δαινυμένω τε<br/>
κήδεσιν ἀλλήλων τερπώμεθα λευγαλέοισι,<br/>
μνωομένω: μετὰ γάρ τε καὶ ἄλγεσι τέρπεται ἀνήρ,<br/>
ὅς τις δὴ μάλα πολλὰ πάθῃ καὶ πόλλ' ἐπαληθῇ.<br/>
τοῦτο δέ τοι ἐρέω ὅ μ' ἀνείρεαι ἠδὲ μεταλλᾷς.</ruby>

<ruby><rtc lang="grc" translate="no">"νῆσός τις Συρίη κικλήσκεται, εἴ που ἀκούεις,<br/>
Ὀρτυγίης καθύπερθεν, ὅθι τροπαὶ ἠελίοιο,<br/>
οὔ τι περιπληθὴς λίην τόσον, ἀλλ' ἀγαθὴ μέν,<br/>
εὔβοτος, εὔμηλος, οἰνοπληθής, πολύπυρος.<br/>
πείνη δ' οὔ ποτε δῆμον ἐσέρχεται, οὐδέ τις ἄλλη<br/>
νοῦσος ἐπὶ στυγερὴ πέλεται δειλοῖσι βροτοῖσιν:<br/>
ἀλλ' ὅτε γηράσκωσι πόλιν κάτα φῦλ' ἀνθρώπων,<br/>
ἐλθὼν ἀργυρότοξος Ἀπόλλων Ἀρτέμιδι ξὺν<br/>
οἷς ἀγανοῖς βελέεσσιν ἐποιχόμενος κατέπεφνεν.<br/>
ἔνθα δύω πόλιες, δίχα δέ σφισι πάντα δέδασται:<br/>
τῇσιν δ' ἀμφοτέρῃσι πατὴρ ἐμὸς ἐμβασίλευε,<br/>
Κτήσιος Ὀρμενίδης, ἐπιείκελος ἀθανάτοισιν.</ruby>

<ruby><rtc lang="grc" translate="no">
"ἔνθα δὲ Φοίνικες ναυσίκλυτοι ἤλυθον ἄνδρες,<br/>
τρῶκται, μυρί' ἄγοντες ἀθύρματα νηὶ̈ μελαίνῃ.<br/>
ἔσκε δὲ πατρὸς ἐμοῖο γυνὴ Φοίνισσ' ἐνὶ οἴκῳ,<br/>
καλή τε μεγάλη τε καὶ ἀγλαὰ ἔργα ἰδυῖα:<br/>
τὴν δ' ἄρα Φοίνικες πολυπαίπαλοι ἠπερόπευον.<br/>
πλυνούσῃ τις πρῶτα μίγη κοίλῃ παρὰ νηὶ̈<br/>
εὐνῇ καὶ φιλότητι, τά τε φρένας ἠπεροπεύει<br/>
θηλυτέρῃσι γυναιξί, καὶ ἥ κ' εὐεργὸς ἔῃσιν.<br/>
εἰρώτα δὴ ἔπειτα τίς εἴη καὶ πόθεν ἔλθοι:<br/>
ἡ δὲ μάλ' αὐτίκα πατρὸς ἐπέφραδεν ὑψερεφὲς δῶ:</ruby>

<ruby><rtc lang="grc" translate="no">"ἐκ μὲν Σιδῶνος πολυχάλκου εὔχομαι εἶναι,<br/>
κούρη δ' εἴμ' Ἀρύβαντος ἐγὼ ῥυδὸν ἀφνειοῖο:<br/>
ἀλλά μ' ἀνήρπαξαν Τάφιοι ληί̈στορες ἄνδρες<br/>
ἀγρόθεν ἐρχομένην, πέρασαν δέ τε δεῦρ' ἀγαγόντες<br/>
τοῦδ' ἀνδρὸς πρὸς δώμαθ': ὁ δ' ἄξιον ὦνον ἔδωκε."</ruby>

<ruby><rtc lang="grc" translate="no">"τὴν δ' αὖτε προσέειπεν ἀνήρ, ὃς ἐμίσγετο λάθρη:<br/>
'ἦ ῥά κε νῦν πάλιν αὖτις ἅμ' ἡμῖν οἴκαδ' ἕποιο,<br/>
ὄφρα ἴδῃ πατρὸς καὶ μητέρος ὑψερεφὲς δῶ<br/>
αὐτούς τ'; ἦ γὰρ ἔτ' εἰσὶ καὶ ἀφνειοὶ καλέονται.'</ruby>

<ruby><rtc lang="grc" translate="no">"τὸν δ' αὖτε προσέειπε γυνὴ καὶ ἀμείβετο μύθῳ:<br/>
'εἴη κεν καὶ τοῦτ', εἴ μοι ἐθέλοιτέ γε, ναῦται,<br/>
ὅρκῳ πιστωθῆναι ἀπήμονά μ' οἴκαδ' ἀπάξειν.'</ruby>

<ruby><rtc lang="grc" translate="no">"ὣς ἔφαθ', οἱ δ' ἄρα πάντες ἐπώμνυον ὡς ἐκέλευεν.<br/>
αὐτὰρ ἐπεί ῥ' ὄμοσάν τε τελεύτησάν τε τὸν ὅρκον,<br/>
τοῖς δ' αὖτις μετέειπε γυνὴ καὶ ἀμείβετο μύθῳ:</ruby>

<ruby><rtc lang="grc" translate="no">"σιγῇ νῦν, μή τίς με προσαυδάτω ἐπέεσσιν<br/>
ὑμετέρων ἑτάρων, ξυμβλήμενος ἢ ἐν ἀγυιῇ,<br/>
ἤ που ἐπὶ κρήνῃ: μή τις ποτὶ δῶμα γέροντι<br/>
ἐλθὼν ἐξείπῃ, ὁ δ' ὀϊσάμενος καταδήσῃ<br/>
δεσμῷ ἐν ἀργαλέῳ, ὑμῖν δ' ἐπιφράσσετ' ὄλεθρον.<br/>
ἀλλ' ἔχετ' ἐν φρεσὶ μῦθον, ἐπείγετε δ' ὦνον ὁδαίων.<br/>
ἀλλ' ὅτε κεν δὴ νηῦς πλείη βιότοιο γένηται,<br/>
ἀγγελίη μοι ἔπειτα θοῶς ἐς δώμαθ' ἱκέσθω:<br/>
οἴσω γὰρ καὶ χρυσόν, ὅτις χ' ὑποχείριος ἔλθῃ:<br/>
καὶ δέ κεν ἄλλ' ἐπίβαθρον ἐγὼν ἐθέλουσά γε δοίην.<br/>
παῖδα γὰρ ἀνδρὸς ἑῆος ἐνὶ μεγάροις ἀτιτάλλω,<br/>
κερδαλέον δὴ τοῖον, ἅμα τροχόωντα θύραζε:<br/>
τόν κεν ἄγοιμ' ἐπὶ νηός, ὁ δ' ὑμῖν μυρίον ὦνον<br/>
ἄλφοι, ὅπῃ περάσητε κατ' ἀλλοθρόους ἀνθρώπους."<br/>
"ἡ μὲν ἄρ' ὣς εἰποῦσ' ἀπέβη πρὸς δώματα καλά,<br/>
οἱ δ' ἐνιαυτὸν ἅπαντα παρ' ἡμῖν αὖθι μένοντες<br/>
ἐν νηὶ̈ γλαφυρῇ βίοτον πολὺν ἐμπολόωντο.<br/>
ἀλλ' ὅτε δὴ κοίλη νηῦς ἤχθετο τοῖσι νέεσθαι,<br/>
καὶ τότ' ἄρ' ἄγγελον ἧκαν, ὃς ἀγγείλειε γυναικί.<br/>
ἤλυθ' ἀνὴρ πολύϊδρις ἐμοῦ πρὸς δώματα πατρὸς<br/>
χρύσεον ὅρμον ἔχων, μετὰ δ' ἠλέκτροισιν ἔερτο.<br/>
τὸν μὲν ἄρ' ἐν μεγάρῳ δμῳαὶ καὶ πότνια μήτηρ<br/>
χερσίν τ' ἀμφαφόωντο καὶ ὀφθαλμοῖσιν ὁρῶντο,<br/>
ὦνον ὑπισχόμεναι: ὁ δὲ τῇ κατένευσε σιωπῇ.<br/>
ἦ τοι ὁ καννεύσας κοίλην ἐπὶ νῆα βεβήκει,<br/>
ἡ δ' ἐμὲ χειρὸς ἑλοῦσα δόμων ἐξῆγε θύραζε.<br/>
εὗρε δ' ἐνὶ προδόμῳ ἠμὲν δέπα ἠδὲ τραπέζας<br/>
ἀνδρῶν δαιτυμόνων, οἵ μευ πατέρ' ἀμφεπένοντο.<br/>
οἱ μὲν ἄρ' ἐς θῶκον πρόμολον, δήμοιό τε φῆμιν,<br/>
ἡ δ' αἶψα τρί' ἄλεισα κατακρύψασ' ὑπὸ κόλπῳ<br/>
ἔκφερεν: αὐτὰρ ἐγὼν ἑπόμην ἀεσιφροσύνῃσι.<br/>
δύσετό τ' ἠέλιος, σκιόωντό τε πᾶσαι ἀγυιαί:<br/>
ἡμεῖς δ' ἐς λιμένα κλυτὸν ἤλθομεν ὦκα κιόντες,<br/>
ἔνθ' ἄρα Φοινίκων ἀνδρῶν ἦν ὠκύαλος νηῦς.<br/>
οἱ μὲν ἔπειτ' ἀναβάντες ἐπέπλεον ὑγρὰ κέλευθα,<br/>
νὼ ἀναβησάμενοι: ἐπὶ δὲ Ζεὺς οὖρον ἴαλλεν.<br/>
ἑξῆμαρ μὲν ὁμῶς πλέομεν νύκτας τε καὶ ἦμαρ:<br/>
ἀλλ' ὅτε δὴ ἕβδομον ἦμαρ ἐπὶ Ζεὺς θῆκε Κρονίων,<br/>
τὴν μὲν ἔπειτα γυναῖκα βάλ' Ἄρτεμις ἰοχέαιρα,<br/>
ἄντλῳ δ' ἐνδούπησε πεσοῦσ' ὡς εἰναλίη κήξ.<br/>
καὶ τὴν μὲν φώκῃσι καὶ ἰχθύσι κύρμα γενέσθαι<br/>
ἔκβαλον: αὐτὰρ ἐγὼ λιπόμην ἀκαχήμενος ἦτορ:<br/>
τοὺς δ' Ἰθάκῃ ἐπέλασσε φέρων ἄνεμός τε καὶ ὕδωρ,<br/>
ἔνθα με Λαέρτης πρίατο κτεάτεσσιν ἑοῖσιν.<br/>
οὕτω τήνδε τε γαῖαν ἐγὼν ἴδον ὀφθαλμοῖσι."<br/>
τὸν δ' αὖ διογενὴς Ὀδυσεὺς ἠμείβετο μύθῳ:<br/>
"Εὔμαι', ἦ μάλα δή μοι ἐνὶ φρεσὶ θυμὸν ὄρινας<br/>
ταῦτα ἕκαστα λέγων, ὅσα δὴ πάθες ἄλγεα θυμῷ.<br/>
ἀλλ' ἦ τοι σοὶ μὲν παρὰ καὶ κακῷ ἐσθλὸν ἔθηκε<br/>
Ζεύς, ἐπεὶ ἀνδρὸς δώματ' ἀφίκεο πολλὰ μογήσας<br/>
ἠπίου, ὃς δή τοι παρέχει βρῶσίν τε πόσιν τε<br/>
ἐνδυκέως, ζώεις δ' ἀγαθὸν βίον: αὐτὰρ ἐγώ γε<br/>
πολλὰ βροτῶν ἐπὶ ἄστε' ἀλώμενος ἐνθάδ' ἱκάνω."</ruby>

<ruby><rtc lang="grc" translate="no">ὣς οἱ μὲν τοιαῦτα πρὸς ἀλλήλους ἀγόρευον,<br/>
καδδραθέτην δ' οὐ πολλὸν ἐπὶ χρόνον, ἀλλὰ μίνυνθα:<br/>
αἶψα γὰρ Ἠὼς ἦλθεν ἐύ̈θρονος. οἱ δ' ἐπὶ χέρσου<br/>
Τηλεμάχου ἕταροι λύον ἱστία, κὰδ δ' ἕλον ἱστὸν<br/>
καρπαλίμως, τὴν δ' εἰς ὅρμον προέρυσσαν ἐρετμοῖς:<br/>
ἐκ δ' εὐνὰς ἔβαλον, κατὰ δὲ πρυμνήσι' ἔδησαν:<br/>
ἐκ δὲ καὶ αὐτοὶ βαῖνον ἐπὶ ῥηγμῖνι θαλάσσης,<br/>
δεῖπνόν τ' ἐντύνοντο κερῶντό τε αἴθοπα οἶνον.<br/>
αὐτὰρ ἐπεὶ πόσιος καὶ ἐδητύος ἐξ ἔρον ἕντο,<br/>
τοῖσι δὲ Τηλέμαχος πεπνυμένος ἤρχετο μύθων:</ruby>

<ruby><rtc lang="grc" translate="no">"ὑμεῖς μὲν νῦν ἄστυδ' ἐλαύνετε νῆα μέλαιναν,<br/>
αὐτὰρ ἐγὼν ἀγροὺς ἐπιείσομαι ἠδὲ βοτῆρας:<br/>
ἑσπέριος δ' εἰς ἄστυ ἰδὼν ἐμὰ ἔργα κάτειμι.<br/>
ἠῶθεν δέ κεν ὔμμιν ὁδοιπόριον παραθείμην,<br/>
δαῖτ' ἀγαθὴν κρειῶν τε καὶ οἴνου ἡδυπότοιο."</ruby>

<ruby><rtc lang="grc" translate="no">τὸν δ' αὖτε προσέειπε Θεοκλύμενος θεοειδής:<br/>
"πῆ γὰρ ἐγώ, φίλε τέκνον, ἴω; τεῦ δώμαθ' ἵκωμαι<br/>
ἀνδρῶν οἳ κραναὴν Ἰθάκην κάτα κοιρανέουσιν;<br/>
ἦ ἰθὺς σῆς μητρὸς ἴω καὶ σοῖο δόμοιο;"</ruby>

<ruby><rtc lang="grc" translate="no">τὸν δ' αὖ Τηλέμαχος πεπνυμένος ἀντίον ηὔδα:<br/>
"ἄλλως μέν σ' ἂν ἐγώ γε καὶ ἡμέτερόνδε κελοίμην<br/>
ἔρχεσθ': οὐ γάρ τι ξενίων ποθή: ἀλλὰ σοὶ αὐτῷ<br/>
χεῖρον, ἐπεί τοι ἐγὼ μὲν ἀπέσσομαι, οὐδέ σε μήτηρ<br/>
ὄψεται: οὐ μὲν γάρ τι θαμὰ μνηστῆρσ' ἐνὶ οἴκῳ<br/>
φαίνεται, ἀλλ' ἀπὸ τῶν ὑπερωί̈ῳ ἱστὸν ὑφαίνει.<br/>
ἀλλά τοι ἄλλον φῶτα πιφαύσκομαι ὅν κεν ἵκοιο,<br/>
Εὐρύμαχον, Πολύβοιο δαί̈φρονος ἀγλαὸν υἱόν,<br/>
τὸν νῦν ἶσα θεῷ Ἰθακήσιοι εἰσορόωσι:<br/>
καὶ γὰρ πολλὸν ἄριστος ἀνὴρ μέμονέν τε μάλιστα<br/>
μητέρ' ἐμὴν γαμέειν καὶ Ὀδυσσῆος γέρας ἕξειν.<br/>
ἀλλὰ τά γε Ζεὺς οἶδεν Ὀλύμπιος, αἰθέρι ναίων,<br/>
εἴ κέ σφι πρὸ γάμοιο τελευτήσει κακὸν ἦμαρ."</ruby>

<ruby><rtc lang="grc" translate="no">ὣς ἄρα οἱ εἰπόντι ἐπέπτατο δεξιὸς ὄρνις,<br/>
κίρκος, Ἀπόλλωνος ταχὺς ἄγγελος: ἐν δὲ πόδεσσι<br/>
τίλλε πέλειαν ἔχων, κατὰ δὲ πτερὰ χεῦεν ἔραζε<br/>
μεσσηγὺς νηός τε καὶ αὐτοῦ Τηλεμάχοιο.<br/>
τὸν δὲ Θεοκλύμενος ἑτάρων ἀπονόσφι καλέσσας<br/>
ἔν τ' ἄρα οἱ φῦ χειρὶ ἔπος τ' ἔφατ' ἔκ τ' ὀνόμαζε:</ruby>

<ruby><rtc lang="grc" translate="no">"Τηλέμαχ', οὔ τοι ἄνευ θεοῦ ἔπτατο δεξιὸς ὄρνις<br/>
ἔγνων γάρ μιν ἐσάντα ἰδὼν οἰωνὸν ἐόντα.<br/>
ὑμετέρου δ' οὐκ ἔστι γένος βασιλεύτερον ἄλλο<br/>
ἐν δήμῳ Ἰθάκης, ἀλλ' ὑμεῖς καρτεροὶ αἰεί."<br/>
τὸν δ' αὖ Τηλέμαχος πεπνυμένος ἀντίον ηὔδα:<br/>
"αἲ γὰρ τοῦτο, ξεῖνε, ἔπος τετελεσμένον εἴη:<br/>
τῷ κε τάχα γνοίης φιλότητά τε πολλά τε δῶρα<br/>
ἐξ ἐμεῦ, ὡς ἄν τίς σε συναντόμενος μακαρίζοι."</ruby>

<ruby><rtc lang="grc" translate="no">ἦ καὶ Πείραιον προσεφώνεε, πιστὸν ἑταῖρον:<br/>
"Πείραιε Κλυτίδη, σὺ δέ μοι τά περ ἄλλα μάλιστα<br/>
πείθῃ ἐμῶν ἑτάρων, οἵ μοι Πύλον εἰς ἅμ' ἕποντο:<br/>
καὶ νῦν μοι τὸν ξεῖνον ἄγων ἐν δώμασι σοῖσιν<br/>
ἐνδυκέως φιλέειν καὶ τιέμεν, εἰς ὅ κεν ἔλθω."</ruby>

<ruby><rtc lang="grc" translate="no">τὸν δ' αὖ Πείραιος δουρικλυτὸς ἀντίον ηὔδα:<br/>
"Τηλέμαχ', εἰ γάρ κεν σὺ πολὺν χρόνον ἐνθάδε μίμνοι,<br/>
τόνδε τ' ἐγὼ κομιῶ, ξενίων δέ οἱ οὐ ποθὴ ἔσται."</ruby>

<ruby><rtc lang="grc" translate="no">ὣς εἰπὼν ἐπὶ νηὸς ἔβη, ἐκέλευσε δ' ἑταίρους<br/>
αὐτούς τ' ἀμβαίνειν ἀνά τε πρυμνήσια λῦσαι.<br/>
οἱ δ' αἶψ' εἴσβαινον καὶ ἐπὶ κληῖ̈σι καθῖζον.<br/>
Τηλέμαχος δ' ὑπὸ ποσσὶν ἐδήσατο καλὰ πέδιλα,<br/>
εἵλετο δ' ἄλκιμον ἔγχος, ἀκαχμένον ὀξέϊ χαλκῷ,<br/>
νηὸς ἀπ' ἰκριόφιν: τοὶ δὲ πρυμνήσι' ἔλυσαν.<br/>
οἱ μὲν ἀνώσαντες πλέον ἐς πόλιν, ὡς ἐκέλευσε<br/>
Τηλέμαχος, φίλος υἱὸς Ὀδυσσῆος θείοιο:<br/>
τὸν δ' ὦκα προβιβάντα πόδες φέρον, ὄφρ' ἵκετ' αὐλήν,<br/>
ἔνθα οἱ ἦσαν ὕες μάλα μυρίαι, ᾗσι συβώτης<br/>
ἐσθλὸς ἐὼν ἐνίαυεν, ἀνάκτεσιν ἤπια εἰδώς,</ruby>
