<article itemscope itemtype="http://schema.org/Book http://schema.org/PublicationVolume">
<meta itemprop="copyrightYear" content="1898" />
<meta itemprop="volumeNumber" content="3" />
<h2 itemprop="name">The Iliad</h2>
<u itemprop="author">Homer</u>

<section itemscope itemtype="http://schema.org/Book http://schema.org/PublicationIssue">
<nav>
	<a href="#!/" rel="contents">Table of Contents</a>
	<a href="#!/iliad/book21/" rel="prev">Previous</a>
	<a href="#!/iliad/book23/" rel="next">Next</a>
</nav>
<meta itemprop="issueNumber" content="22" />
<h3 itemprop="name">Book 22</h3>

<ol>
<ruby><rtc lang="grc" translate="no">ὣς οἳ μὲν κατὰ ἄστυ πεφυζότες ἠύ̈τε νεβροὶ
<rtc lang="grc" translate="no">ἱδρῶ ἀπεψύχοντο πίον τ' ἀκέοντό τε δίψαν
<rtc lang="grc" translate="no">κεκλιμένοι καλῇσιν ἐπάλξεσιν: αὐτὰρ Ἀχαιοὶ
<rtc lang="grc" translate="no">τείχεος ἆσσον ἴσαν σάκε' ὤμοισι κλίναντες.
<rtc lang="grc" translate="no">Ἕκτορα δ' αὐτοῦ μεῖναι ὀλοιὴ μοῖρα πέδησεν
<rtc lang="grc" translate="no">Ἰλίου προπάροιθε πυλάων τε Σκαιάων.
<rtc lang="grc" translate="no">αὐτὰρ Πηλείωνα προσηύδα Φοῖβος Ἀπόλλων:
<rtc lang="grc" translate="no">τίπτέ με Πηλέος υἱὲ ποσὶν ταχέεσσι διώκεις
<rtc lang="grc" translate="no">αὐτὸς θνητὸς ἐὼν θεὸν ἄμβροτον; οὐδέ νύ πώ με
<rtc lang="grc" translate="no">ἔγνως ὡς θεός εἰμι, σὺ δ' ἀσπερχὲς μενεαίνεις.
<rtc lang="grc" translate="no">ἦ νύ τοι οὔ τι μέλει Τρώων πόνος, οὓς ἐφόβησας,
<rtc lang="grc" translate="no">οἳ δή τοι εἰς ἄστυ ἄλεν, σὺ δὲ δεῦρο λιάσθης.
<rtc lang="grc" translate="no">οὐ μέν με κτενέεις, ἐπεὶ οὔ τοι μόρσιμός εἰμι.</ruby>

<ruby><rtc lang="grc" translate="no">τὸν δὲ μέγ' ὀχθήσας προσέφη πόδας ὠκὺς Ἀχιλλεύς:
<rtc lang="grc" translate="no">ἔβλαψάς μ' ἑκάεργε θεῶν ὀλοώτατε πάντων
<rtc lang="grc" translate="no">ἐνθάδε νῦν τρέψας ἀπὸ τείχεος: ἦ κ' ἔτι πολλοὶ
<rtc lang="grc" translate="no">γαῖαν ὀδὰξ εἷλον πρὶν Ἴλιον εἰσαφικέσθαι.
<rtc lang="grc" translate="no">νῦν δ' ἐμὲ μὲν μέγα κῦδος ἀφείλεο, τοὺς δὲ σάωσας
<rtc lang="grc" translate="no">ῥηϊδίως, ἐπεὶ οὔ τι τίσιν γ' ἔδεισας ὀπίσσω.
<rtc lang="grc" translate="no">ἦ σ' ἂν τισαίμην, εἴ μοι δύναμίς γε παρείη.</ruby>

<ruby><rtc lang="grc" translate="no">ὣς εἰπὼν προτὶ ἄστυ μέγα φρονέων ἐβεβήκει,
<rtc lang="grc" translate="no">σευάμενος ὥς θ' ἵππος ἀεθλοφόρος σὺν ὄχεσφιν,
<rtc lang="grc" translate="no">ὅς ῥά τε ῥεῖα θέῃσι τιταινόμενος πεδίοιο:
<rtc lang="grc" translate="no">ὣς Ἀχιλεὺς λαιψηρὰ πόδας καὶ γούνατ' ἐνώμα.</ruby>

<ruby><rtc lang="grc" translate="no">τὸν δ' ὃ γέρων Πρίαμος πρῶτος ἴδεν ὀφθαλμοῖσι
<rtc lang="grc" translate="no">παμφαίνονθ' ὥς τ' ἀστέρ' ἐπεσσύμενον πεδίοιο,
<rtc lang="grc" translate="no">ὅς ῥά τ' ὀπώρης εἶσιν, ἀρίζηλοι δέ οἱ αὐγαὶ
<rtc lang="grc" translate="no">φαίνονται πολλοῖσι μετ' ἀστράσι νυκτὸς ἀμολγῷ,
<rtc lang="grc" translate="no">ὅν τε κύν' Ὠρίωνος ἐπίκλησιν καλέουσι.
<rtc lang="grc" translate="no">λαμπρότατος μὲν ὅ γ' ἐστί, κακὸν δέ τε σῆμα τέτυκται,
<rtc lang="grc" translate="no">καί τε φέρει πολλὸν πυρετὸν δειλοῖσι βροτοῖσιν:
<rtc lang="grc" translate="no">ὣς τοῦ χαλκὸς ἔλαμπε περὶ στήθεσσι θέοντος.
<rtc lang="grc" translate="no">ᾤμωξεν δ' ὃ γέρων, κεφαλὴν δ' ὅ γε κόψατο χερσὶν
<rtc lang="grc" translate="no">ὑψόσ' ἀνασχόμενος, μέγα δ' οἰμώξας ἐγεγώνει
<rtc lang="grc" translate="no">λισσόμενος φίλον υἱόν: ὃ δὲ προπάροιθε πυλάων
<rtc lang="grc" translate="no">ἑστήκει ἄμοτον μεμαὼς Ἀχιλῆϊ μάχεσθαι:
<rtc lang="grc" translate="no">τὸν δ' ὃ γέρων ἐλεεινὰ προσηύδα χεῖρας ὀρεγνύς:
<rtc lang="grc" translate="no">Ἕκτορ μή μοι μίμνε φίλον τέκος ἀνέρα τοῦτον
<rtc lang="grc" translate="no">οἶος ἄνευθ' ἄλλων, ἵνα μὴ τάχα πότμον ἐπίσπῃς
<rtc lang="grc" translate="no">Πηλεί̈ωνι δαμείς, ἐπεὶ ἦ πολὺ φέρτερός ἐστι
<rtc lang="grc" translate="no">σχέτλιος: αἴθε θεοῖσι φίλος τοσσόνδε γένοιτο
<rtc lang="grc" translate="no">ὅσσον ἐμοί: τάχα κέν ἑ κύνες καὶ γῦπες ἔδοιεν
<rtc lang="grc" translate="no">κείμενον: ἦ κέ μοι αἰνὸν ἀπὸ πραπίδων ἄχος ἔλθοι:
<rtc lang="grc" translate="no">ὅς μ' υἱῶν πολλῶν τε καὶ ἐσθλῶν εὖνιν ἔθηκε
<rtc lang="grc" translate="no">κτείνων καὶ περνὰς νήσων ἔπι τηλεδαπάων.
<rtc lang="grc" translate="no">καὶ γὰρ νῦν δύο παῖδε Λυκάονα καὶ Πολύδωρον
<rtc lang="grc" translate="no">οὐ δύναμαι ἰδέειν Τρώων εἰς ἄστυ ἀλέντων,
<rtc lang="grc" translate="no">τούς μοι Λαοθόη τέκετο κρείουσα γυναικῶν.
<rtc lang="grc" translate="no">ἀλλ' εἰ μὲν ζώουσι μετὰ στρατῷ, ἦ τ' ἂν ἔπειτα
<rtc lang="grc" translate="no">χαλκοῦ τε χρυσοῦ τ' ἀπολυσόμεθ', ἔστι γὰρ ἔνδον:
<rtc lang="grc" translate="no">πολλὰ γὰρ ὤπασε παιδὶ γέρων ὀνομάκλυτος Ἄλτης.
<rtc lang="grc" translate="no">εἰ δ' ἤδη τεθνᾶσι καὶ εἰν Ἀί̈δαο δόμοισιν,
<rtc lang="grc" translate="no">ἄλγος ἐμῷ θυμῷ καὶ μητέρι τοὶ τεκόμεσθα:
<rtc lang="grc" translate="no">λαοῖσιν δ' ἄλλοισι μινυνθαδιώτερον ἄλγος
<rtc lang="grc" translate="no">ἔσσεται, ἢν μὴ καὶ σὺ θάνῃς Ἀχιλῆϊ δαμασθείς.
<rtc lang="grc" translate="no">ἀλλ' εἰσέρχεο τεῖχος ἐμὸν τέκος, ὄφρα σαώσῃς
<rtc lang="grc" translate="no">Τρῶας καὶ Τρῳάς, μὴ δὲ μέγα κῦδος ὀρέξῃς
<rtc lang="grc" translate="no">Πηλεί̈δῃ, αὐτὸς δὲ φίλης αἰῶνος ἀμερθῇς.
<rtc lang="grc" translate="no">πρὸς δ' ἐμὲ τὸν δύστηνον ἔτι φρονέοντ' ἐλέησον
<rtc lang="grc" translate="no">δύσμορον, ὅν ῥα πατὴρ Κρονίδης ἐπὶ γήραος οὐδῷ
<rtc lang="grc" translate="no">αἴσῃ ἐν ἀργαλέῃ φθίσει κακὰ πόλλ' ἐπιδόντα
<rtc lang="grc" translate="no">υἷάς τ' ὀλλυμένους ἑλκηθείσας τε θύγατρας,
<rtc lang="grc" translate="no">καὶ θαλάμους κεραϊζομένους, καὶ νήπια τέκνα
<rtc lang="grc" translate="no">βαλλόμενα προτὶ γαίῃ ἐν αἰνῇ δηϊοτῆτι,
<rtc lang="grc" translate="no">ἑλκομένας τε νυοὺς ὀλοῇς ὑπὸ χερσὶν Ἀχαιῶν.
<rtc lang="grc" translate="no">αὐτὸν δ' ἂν πύματόν με κύνες πρώτῃσι θύρῃσιν
<rtc lang="grc" translate="no">ὠμησταὶ ἐρύουσιν, ἐπεί κέ τις ὀξέϊ χαλκῷ
<rtc lang="grc" translate="no">τύψας ἠὲ βαλὼν ῥεθέων ἐκ θυμὸν ἕληται,
<rtc lang="grc" translate="no">οὓς τρέφον ἐν μεγάροισι τραπεζῆας θυραωρούς,
<rtc lang="grc" translate="no">οἵ κ' ἐμὸν αἷμα πιόντες ἀλύσσοντες περὶ θυμῷ
<rtc lang="grc" translate="no">κείσοντ' ἐν προθύροισι. νέῳ δέ τε πάντ' ἐπέοικεν
<rtc lang="grc" translate="no">ἄρηϊ κταμένῳ δεδαϊγμένῳ ὀξέϊ χαλκῷ
<rtc lang="grc" translate="no">κεῖσθαι: πάντα δὲ καλὰ θανόντι περ ὅττι φανήῃ:
<rtc lang="grc" translate="no">ἀλλ' ὅτε δὴ πολιόν τε κάρη πολιόν τε γένειον
<rtc lang="grc" translate="no">αἰδῶ τ' αἰσχύνωσι κύνες κταμένοιο γέροντος,
<rtc lang="grc" translate="no">τοῦτο δὴ οἴκτιστον πέλεται δειλοῖσι βροτοῖσιν.
<rtc lang="grc" translate="no">ἦ ῥ' ὃ γέρων, πολιὰς δ' ἄρ' ἀνὰ τρίχας ἕλκετο χερσὶ
<rtc lang="grc" translate="no">τίλλων ἐκ κεφαλῆς: οὐδ' Ἕκτορι θυμὸν ἔπειθε.
<rtc lang="grc" translate="no">μήτηρ δ' αὖθ' ἑτέρωθεν ὀδύρετο δάκρυ χέουσα
<rtc lang="grc" translate="no">κόλπον ἀνιεμένη, ἑτέρηφι δὲ μαζὸν ἀνέσχε:
<rtc lang="grc" translate="no">καί μιν δάκρυ χέουσ' ἔπεα πτερόεντα προσηύδα:
<rtc lang="grc" translate="no">Ἕκτορ τέκνον ἐμὸν τάδε τ' αἴδεο καί μ' ἐλέησον
<rtc lang="grc" translate="no">αὐτήν, εἴ ποτέ τοι λαθικηδέα μαζὸν ἐπέσχον:
<rtc lang="grc" translate="no">τῶν μνῆσαι φίλε τέκνον ἄμυνε δὲ δήϊον ἄνδρα
<rtc lang="grc" translate="no">τείχεος ἐντὸς ἐών, μὴ δὲ πρόμος ἵστασο τούτῳ
<rtc lang="grc" translate="no">σχέτλιος: εἴ περ γάρ σε κατακτάνῃ, οὔ σ' ἔτ' ἔγωγε
<rtc lang="grc" translate="no">κλαύσομαι ἐν λεχέεσσι φίλον θάλος, ὃν τέκον αὐτή,
<rtc lang="grc" translate="no">οὐδ' ἄλοχος πολύδωρος: ἄνευθε δέ σε μέγα νῶϊν
<rtc lang="grc" translate="no">Ἀργείων παρὰ νηυσὶ κύνες ταχέες κατέδονται.</ruby>

<ruby><rtc lang="grc" translate="no">ὣς τώ γε κλαίοντε προσαυδήτην φίλον υἱὸν
<rtc lang="grc" translate="no">πολλὰ λισσομένω: οὐδ' Ἕκτορι θυμὸν ἔπειθον,
<rtc lang="grc" translate="no">ἀλλ' ὅ γε μίμν' Ἀχιλῆα πελώριον ἆσσον ἰόντα.
<rtc lang="grc" translate="no">ὡς δὲ δράκων ἐπὶ χειῇ ὀρέστερος ἄνδρα μένῃσι
<rtc lang="grc" translate="no">βεβρωκὼς κακὰ φάρμακ', ἔδυ δέ τέ μιν χόλος αἰνός,
<rtc lang="grc" translate="no">σμερδαλέον δὲ δέδορκεν ἑλισσόμενος περὶ χειῇ:
<rtc lang="grc" translate="no">ὣς Ἕκτωρ ἄσβεστον ἔχων μένος οὐχ ὑπεχώρει
<rtc lang="grc" translate="no">πύργῳ ἔπι προὔχοντι φαεινὴν ἀσπίδ' ἐρείσας:
<rtc lang="grc" translate="no">ὀχθήσας δ' ἄρα εἶπε πρὸς ὃν μεγαλήτορα θυμόν:
<rtc lang="grc" translate="no">ὤ μοι ἐγών, εἰ μέν κε πύλας καὶ τείχεα δύω,
<rtc lang="grc" translate="no">Πουλυδάμας μοι πρῶτος ἐλεγχείην ἀναθήσει,
<rtc lang="grc" translate="no">ὅς μ' ἐκέλευε Τρωσὶ ποτὶ πτόλιν ἡγήσασθαι
<rtc lang="grc" translate="no">νύχθ' ὕπο τήνδ' ὀλοὴν ὅτε τ' ὤρετο δῖος Ἀχιλλεύς.
<rtc lang="grc" translate="no">ἀλλ' ἐγὼ οὐ πιθόμην: ἦ τ' ἂν πολὺ κέρδιον ἦεν.
<rtc lang="grc" translate="no">νῦν δ' ἐπεὶ ὤλεσα λαὸν ἀτασθαλίῃσιν ἐμῇσιν,
<rtc lang="grc" translate="no">αἰδέομαι Τρῶας καὶ Τρῳάδας ἑλκεσιπέπλους,
<rtc lang="grc" translate="no">μή ποτέ τις εἴπῃσι κακώτερος ἄλλος ἐμεῖο:
<rtc lang="grc" translate="no">Ἕκτωρ ἧφι βίηφι πιθήσας ὤλεσε λαόν.
<rtc lang="grc" translate="no">ὣς ἐρέουσιν: ἐμοὶ δὲ τότ' ἂν πολὺ κέρδιον εἴη
<rtc lang="grc" translate="no">ἄντην ἢ Ἀχιλῆα κατακτείναντα νέεσθαι,
<rtc lang="grc" translate="no">ἠέ κεν αὐτῷ ὀλέσθαι ἐϋκλειῶς πρὸ πόληος.</ruby>

<ruby><rtc lang="grc" translate="no">εἰ δέ κεν ἀσπίδα μὲν καταθείομαι ὀμφαλόεσσαν
<rtc lang="grc" translate="no">καὶ κόρυθα βριαρήν, δόρυ δὲ πρὸς τεῖχος ἐρείσας
<rtc lang="grc" translate="no">αὐτὸς ἰὼν Ἀχιλῆος ἀμύμονος ἀντίος ἔλθω
<rtc lang="grc" translate="no">καί οἱ ὑπόσχωμαι Ἑλένην καὶ κτήμαθ' ἅμ' αὐτῇ,
<rtc lang="grc" translate="no">πάντα μάλ' ὅσσά τ' Ἀλέξανδρος κοίλῃς ἐνὶ νηυσὶν
<rtc lang="grc" translate="no">ἠγάγετο Τροίηνδ', ἥ τ' ἔπλετο νείκεος ἀρχή,
<rtc lang="grc" translate="no">δωσέμεν Ἀτρεί̈δῃσιν ἄγειν, ἅμα δ' ἀμφὶς Ἀχαιοῖς
<rtc lang="grc" translate="no">ἄλλ' ἀποδάσσεσθαι ὅσα τε πτόλις ἥδε κέκευθε:
<rtc lang="grc" translate="no">Τρωσὶν δ' αὖ μετόπισθε γερούσιον ὅρκον ἕλωμαι
<rtc lang="grc" translate="no">μή τι κατακρύψειν, ἀλλ' ἄνδιχα πάντα δάσασθαι
<rtc lang="grc" translate="no">κτῆσιν ὅσην πτολίεθρον ἐπήρατον ἐντὸς ἐέργει:
<rtc lang="grc" translate="no">ἀλλὰ τί ἤ μοι ταῦτα φίλος διελέξατο θυμός;
<rtc lang="grc" translate="no">μή μιν ἐγὼ μὲν ἵκωμαι ἰών, ὃ δέ μ' οὐκ ἐλεήσει
<rtc lang="grc" translate="no">οὐδέ τί μ' αἰδέσεται, κτενέει δέ με γυμνὸν ἐόντα
<rtc lang="grc" translate="no">αὔτως ὥς τε γυναῖκα, ἐπεί κ' ἀπὸ τεύχεα δύω.
<rtc lang="grc" translate="no">οὐ μέν πως νῦν ἔστιν ἀπὸ δρυὸς οὐδ' ἀπὸ πέτρης
<rtc lang="grc" translate="no">τῷ ὀαριζέμεναι, ἅ τε παρθένος ἠί̈θεός τε
<rtc lang="grc" translate="no">παρθένος ἠί̈θεός τ' ὀαρίζετον ἀλλήλοιιν.
<rtc lang="grc" translate="no">βέλτερον αὖτ' ἔριδι ξυνελαυνέμεν ὅττι τάχιστα:
<rtc lang="grc" translate="no">εἴδομεν ὁπποτέρῳ κεν Ὀλύμπιος εὖχος ὀρέξῃ.
<rtc lang="grc" translate="no">ὣς ὅρμαινε μένων, ὃ δέ οἱ σχεδὸν ἦλθεν Ἀχιλλεὺς
<rtc lang="grc" translate="no">ἶσος Ἐνυαλίῳ κορυθάϊκι πτολεμιστῇ
<rtc lang="grc" translate="no">σείων Πηλιάδα μελίην κατὰ δεξιὸν ὦμον
<rtc lang="grc" translate="no">δεινήν: ἀμφὶ δὲ χαλκὸς ἐλάμπετο εἴκελος αὐγῇ
<rtc lang="grc" translate="no">ἢ πυρὸς αἰθομένου ἢ ἠελίου ἀνιόντος.
<rtc lang="grc" translate="no">Ἕκτορα δ', ὡς ἐνόησεν, ἕλε τρόμος: οὐδ' ἄρ' ἔτ' ἔτλη
<rtc lang="grc" translate="no">αὖθι μένειν, ὀπίσω δὲ πύλας λίπε, βῆ δὲ φοβηθείς:
<rtc lang="grc" translate="no">Πηλεί̈δης δ' ἐπόρουσε ποσὶ κραιπνοῖσι πεποιθώς.
<rtc lang="grc" translate="no">ἠύ̈τε κίρκος ὄρεσφιν ἐλαφρότατος πετεηνῶν
<rtc lang="grc" translate="no">ῥηϊδίως οἴμησε μετὰ τρήρωνα πέλειαν,
<rtc lang="grc" translate="no">ἣ δέ θ' ὕπαιθα φοβεῖται, ὃ δ' ἐγγύθεν ὀξὺ λεληκὼς
<rtc lang="grc" translate="no">ταρφέ' ἐπαί̈σσει, ἑλέειν τέ ἑ θυμὸς ἀνώγει:
<rtc lang="grc" translate="no">ὣς ἄρ' ὅ γ' ἐμμεμαὼς ἰθὺς πέτετο, τρέσε δ' Ἕκτωρ
<rtc lang="grc" translate="no">τεῖχος ὕπο Τρώων, λαιψηρὰ δὲ γούνατ' ἐνώμα.
<rtc lang="grc" translate="no">οἳ δὲ παρὰ σκοπιὴν καὶ ἐρινεὸν ἠνεμόεντα
<rtc lang="grc" translate="no">τείχεος αἰὲν ὑπ' ἐκ κατ' ἀμαξιτὸν ἐσσεύοντο,
<rtc lang="grc" translate="no">κρουνὼ δ' ἵκανον καλλιρρόω: ἔνθα δὲ πηγαὶ
<rtc lang="grc" translate="no">δοιαὶ ἀναί̈σσουσι Σκαμάνδρου δινήεντος.
<rtc lang="grc" translate="no">ἣ μὲν γάρ θ' ὕδατι λιαρῷ ῥέει, ἀμφὶ δὲ καπνὸς
<rtc lang="grc" translate="no">γίγνεται ἐξ αὐτῆς ὡς εἰ πυρὸς αἰθομένοιο:
<rtc lang="grc" translate="no">ἣ δ' ἑτέρη θέρεϊ προρέει ἐϊκυῖα χαλάζῃ,
<rtc lang="grc" translate="no">ἢ χιόνι ψυχρῇ ἢ ἐξ ὕδατος κρυστάλλῳ.
<rtc lang="grc" translate="no">ἔνθα δ' ἐπ' αὐτάων πλυνοὶ εὐρέες ἐγγὺς ἔασι
<rtc lang="grc" translate="no">καλοὶ λαί̈νεοι, ὅθι εἵματα σιγαλόεντα
<rtc lang="grc" translate="no">πλύνεσκον Τρώων ἄλοχοι καλαί τε θύγατρες
<rtc lang="grc" translate="no">τὸ πρὶν ἐπ' εἰρήνης πρὶν ἐλθεῖν υἷας Ἀχαιῶν.
<rtc lang="grc" translate="no">τῇ ῥα παραδραμέτην φεύγων ὃ δ' ὄπισθε διώκων:
<rtc lang="grc" translate="no">πρόσθε μὲν ἐσθλὸς ἔφευγε, δίωκε δέ μιν μέγ' ἀμείνων
<rtc lang="grc" translate="no">καρπαλίμως, ἐπεὶ οὐχ ἱερήϊον οὐδὲ βοείην
<rtc lang="grc" translate="no">ἀρνύσθην, ἅ τε ποσσὶν ἀέθλια γίγνεται ἀνδρῶν,
<rtc lang="grc" translate="no">ἀλλὰ περὶ ψυχῆς θέον Ἕκτορος ἱπποδάμοιο.
<rtc lang="grc" translate="no">ὡς δ' ὅτ' ἀεθλοφόροι περὶ τέρματα μώνυχες ἵπποι
<rtc lang="grc" translate="no">ῥίμφα μάλα τρωχῶσι: τὸ δὲ μέγα κεῖται ἄεθλον
<rtc lang="grc" translate="no">ἢ τρίπος ἠὲ γυνὴ ἀνδρὸς κατατεθνηῶτος:
<rtc lang="grc" translate="no">ὣς τὼ τρὶς Πριάμοιο πόλιν πέρι δινηθήτην
<rtc lang="grc" translate="no">καρπαλίμοισι πόδεσσι: θεοὶ δ' ἐς πάντες ὁρῶντο:
<rtc lang="grc" translate="no">τοῖσι δὲ μύθων ἦρχε πατὴρ ἀνδρῶν τε θεῶν τε:
<rtc lang="grc" translate="no">ὢ πόποι ἦ φίλον ἄνδρα διωκόμενον περὶ τεῖχος
<rtc lang="grc" translate="no">ὀφθαλμοῖσιν ὁρῶμαι: ἐμὸν δ' ὀλοφύρεται ἦτορ
<rtc lang="grc" translate="no">Ἕκτορος, ὅς μοι πολλὰ βοῶν ἐπὶ μηρί' ἔκηεν
<rtc lang="grc" translate="no">Ἴδης ἐν κορυφῇσι πολυπτύχου, ἄλλοτε δ' αὖτε
<rtc lang="grc" translate="no">ἐν πόλει ἀκροτάτῃ: νῦν αὖτέ ἑ δῖος Ἀχιλλεὺς
<rtc lang="grc" translate="no">ἄστυ πέρι Πριάμοιο ποσὶν ταχέεσσι διώκει.
<rtc lang="grc" translate="no">ἀλλ' ἄγετε φράζεσθε θεοὶ καὶ μητιάασθε
<rtc lang="grc" translate="no">ἠέ μιν ἐκ θανάτοιο σαώσομεν, ἦέ μιν ἤδη
<rtc lang="grc" translate="no">Πηλεί̈δῃ Ἀχιλῆϊ δαμάσσομεν ἐσθλὸν ἐόντα.
<rtc lang="grc" translate="no">τὸν δ' αὖτε προσέειπε θεὰ γλαυκῶπις Ἀθήνη:
<rtc lang="grc" translate="no">ὦ πάτερ ἀργικέραυνε κελαινεφὲς οἷον ἔειπες:
<rtc lang="grc" translate="no">ἄνδρα θνητὸν ἐόντα πάλαι πεπρωμένον αἴσῃ
<rtc lang="grc" translate="no">ἂψ ἐθέλεις θανάτοιο δυσηχέος ἐξαναλῦσαι;
<rtc lang="grc" translate="no">ἔρδ': ἀτὰρ οὔ τοι πάντες ἐπαινέομεν θεοὶ ἄλλοι.</ruby>

<ruby><rtc lang="grc" translate="no">τὴν δ' ἀπαμειβόμενος προσέφη νεφεληγερέτα Ζεύς:
<rtc lang="grc" translate="no">θάρσει Τριτογένεια φίλον τέκος: οὔ νύ τι θυμῷ
<rtc lang="grc" translate="no">πρόφρονι μυθέομαι, ἐθέλω δέ τοι ἤπιος εἶναι:
<rtc lang="grc" translate="no">ἔρξον ὅπῃ δή τοι νόος ἔπλετο, μὴ δ' ἔτ' ἐρώει.</ruby>

<ruby><rtc lang="grc" translate="no">ὣς εἰπὼν ὄτρυνε πάρος μεμαυῖαν Ἀθήνην:
<rtc lang="grc" translate="no">βῆ δὲ κατ' Οὐλύμποιο καρήνων ἀί̈ξασα.</ruby>

<ruby><rtc lang="grc" translate="no">Ἕκτορα δ' ἀσπερχὲς κλονέων ἔφεπ' ὠκὺς Ἀχιλλεύς.
<rtc lang="grc" translate="no">ὡς δ' ὅτε νεβρὸν ὄρεσφι κύων ἐλάφοιο δίηται
<rtc lang="grc" translate="no">ὄρσας ἐξ εὐνῆς διά τ' ἄγκεα καὶ διὰ βήσσας:
<rtc lang="grc" translate="no">τὸν δ' εἴ πέρ τε λάθῃσι καταπτήξας ὑπὸ θάμνῳ,
<rtc lang="grc" translate="no">ἀλλά τ' ἀνιχνεύων θέει ἔμπεδον ὄφρά κεν εὕρῃ:
<rtc lang="grc" translate="no">ὣς Ἕκτωρ οὐ λῆθε ποδώκεα Πηλεί̈ωνα.
<rtc lang="grc" translate="no">ὁσσάκι δ' ὁρμήσειε πυλάων Δαρδανιάων
<rtc lang="grc" translate="no">ἀντίον ἀί̈ξασθαι ἐϋδμήτους ὑπὸ πύργους,
<rtc lang="grc" translate="no">εἴ πως οἷ καθύπερθεν ἀλάλκοιεν βελέεσσι,
<rtc lang="grc" translate="no">τοσσάκι μιν προπάροιθεν ἀποστρέψασκε παραφθὰς
<rtc lang="grc" translate="no">πρὸς πεδίον: αὐτὸς δὲ ποτὶ πτόλιος πέτετ' αἰεί.
<rtc lang="grc" translate="no">ὡς δ' ἐν ὀνείρῳ οὐ δύναται φεύγοντα διώκειν:
<rtc lang="grc" translate="no">οὔτ' ἄρ' ὃ τὸν δύναται ὑποφεύγειν οὔθ' ὃ διώκειν:
<rtc lang="grc" translate="no">ὣς ὃ τὸν οὐ δύνατο μάρψαι ποσίν, οὐδ' ὃς ἀλύξαι.
<rtc lang="grc" translate="no">πῶς δέ κεν Ἕκτωρ κῆρας ὑπεξέφυγεν θανάτοιο,
<rtc lang="grc" translate="no">εἰ μή οἱ πύματόν τε καὶ ὕστατον ἤντετ' Ἀπόλλων
<rtc lang="grc" translate="no">ἐγγύθεν, ὅς οἱ ἐπῶρσε μένος λαιψηρά τε γοῦνα;
<rtc lang="grc" translate="no">λαοῖσιν δ' ἀνένευε καρήατι δῖος Ἀχιλλεύς,
<rtc lang="grc" translate="no">οὐδ' ἔα ἱέμεναι ἐπὶ Ἕκτορι πικρὰ βέλεμνα,
<rtc lang="grc" translate="no">μή τις κῦδος ἄροιτο βαλών, ὃ δὲ δεύτερος ἔλθοι.
<rtc lang="grc" translate="no">ἀλλ' ὅτε δὴ τὸ τέταρτον ἐπὶ κρουνοὺς ἀφίκοντο,
<rtc lang="grc" translate="no">καὶ τότε δὴ χρύσεια πατὴρ ἐτίταινε τάλαντα,
<rtc lang="grc" translate="no">ἐν δ' ἐτίθει δύο κῆρε τανηλεγέος θανάτοιο,
<rtc lang="grc" translate="no">τὴν μὲν Ἀχιλλῆος, τὴν δ' Ἕκτορος ἱπποδάμοιο,
<rtc lang="grc" translate="no">ἕλκε δὲ μέσσα λαβών: ῥέπε δ' Ἕκτορος αἴσιμον ἦμαρ,
<rtc lang="grc" translate="no">ᾤχετο δ' εἰς Ἀί̈δαο, λίπεν δέ ἑ Φοῖβος Ἀπόλλων.
<rtc lang="grc" translate="no">Πηλεί̈ωνα δ' ἵκανε θεὰ γλαυκῶπις Ἀθήνη,
<rtc lang="grc" translate="no">ἀγχοῦ δ' ἱσταμένη ἔπεα πτερόεντα προσηύδα:
<rtc lang="grc" translate="no">νῦν δὴ νῶι ἔολπα Διὶ̈ φίλε φαίδιμ' Ἀχιλλεῦ
<rtc lang="grc" translate="no">οἴσεσθαι μέγα κῦδος Ἀχαιοῖσι προτὶ νῆας
<rtc lang="grc" translate="no">Ἕκτορα δῃώσαντε μάχης ἄατόν περ ἐόντα.
<rtc lang="grc" translate="no">οὔ οἱ νῦν ἔτι γ' ἔστι πεφυγμένον ἄμμε γενέσθαι,
<rtc lang="grc" translate="no">οὐδ' εἴ κεν μάλα πολλὰ πάθοι ἑκάεργος Ἀπόλλων
<rtc lang="grc" translate="no">προπροκυλινδόμενος πατρὸς Διὸς αἰγιόχοιο.
<rtc lang="grc" translate="no">ἀλλὰ σὺ μὲν νῦν στῆθι καὶ ἄμπνυε, τόνδε δ' ἐγώ τοι
<rtc lang="grc" translate="no">οἰχομένη πεπιθήσω ἐναντίβιον μαχέσασθαι.
<rtc lang="grc" translate="no">ὣς φάτ' Ἀθηναίη, ὃ δ' ἐπείθετο, χαῖρε δὲ θυμῷ,
<rtc lang="grc" translate="no">στῆ δ' ἄρ' ἐπὶ μελίης χαλκογλώχινος ἐρεισθείς.
<rtc lang="grc" translate="no">ἣ δ' ἄρα τὸν μὲν ἔλειπε, κιχήσατο δ' Ἕκτορα δῖον
<rtc lang="grc" translate="no">Δηϊφόβῳ ἐϊκυῖα δέμας καὶ ἀτειρέα φωνήν:
<rtc lang="grc" translate="no">ἀγχοῦ δ' ἱσταμένη ἔπεα πτερόεντα προσηύδα:
<rtc lang="grc" translate="no">ἠθεῖ' ἦ μάλα δή σε βιάζεται ὠκὺς Ἀχιλλεὺς
<rtc lang="grc" translate="no">ἄστυ πέρι Πριάμοιο ποσὶν ταχέεσσι διώκων:
<rtc lang="grc" translate="no">ἀλλ' ἄγε δὴ στέωμεν καὶ ἀλεξώμεσθα μένοντες.</ruby>

<ruby><rtc lang="grc" translate="no">τὴν δ' αὖτε προσέειπε μέγας κορυθαίολος Ἕκτωρ:
<rtc lang="grc" translate="no">Δηί̈φοβ' ἦ μέν μοι τὸ πάρος πολὺ φίλτατος ἦσθα
<rtc lang="grc" translate="no">γνωτῶν οὓς Ἑκάβη ἠδὲ Πρίαμος τέκε παῖδας:
<rtc lang="grc" translate="no">νῦν δ' ἔτι καὶ μᾶλλον νοέω φρεσὶ τιμήσασθαι,
<rtc lang="grc" translate="no">ὃς ἔτλης ἐμεῦ εἵνεκ', ἐπεὶ ἴδες ὀφθαλμοῖσι,
<rtc lang="grc" translate="no">τείχεος ἐξελθεῖν, ἄλλοι δ' ἔντοσθε μένουσι.</ruby>

<ruby><rtc lang="grc" translate="no">τὸν δ' αὖτε προσέειπε θεὰ γλαυκῶπις Ἀθήνη:
<rtc lang="grc" translate="no">ἠθεῖ' ἦ μὲν πολλὰ πατὴρ καὶ πότνια μήτηρ
<rtc lang="grc" translate="no">λίσσονθ' ἑξείης γουνούμενοι, ἀμφὶ δ' ἑταῖροι,
<rtc lang="grc" translate="no">αὖθι μένειν: τοῖον γὰρ ὑποτρομέουσιν ἅπαντες:
<rtc lang="grc" translate="no">ἀλλ' ἐμὸς ἔνδοθι θυμὸς ἐτείρετο πένθεϊ λυγρῷ.
<rtc lang="grc" translate="no">νῦν δ' ἰθὺς μεμαῶτε μαχώμεθα, μὴ δέ τι δούρων
<rtc lang="grc" translate="no">ἔστω φειδωλή, ἵνα εἴδομεν εἴ κεν Ἀχιλλεὺς
<rtc lang="grc" translate="no">νῶϊ κατακτείνας ἔναρα βροτόεντα φέρηται
<rtc lang="grc" translate="no">νῆας ἔπι γλαφυράς, ἦ κεν σῷ δουρὶ δαμήῃ.</ruby>

<ruby><rtc lang="grc" translate="no">ὣς φαμένη καὶ κερδοσύνῃ ἡγήσατ' Ἀθήνη:
<rtc lang="grc" translate="no">οἳ δ' ὅτε δὴ σχεδὸν ἦσαν ἐπ' ἀλλήλοισιν ἰόντες,
<rtc lang="grc" translate="no">τὸν πρότερος προσέειπε μέγας κορυθαίολος Ἕκτωρ:
<rtc lang="grc" translate="no">οὔ σ' ἔτι Πηλέος υἱὲ φοβήσομαι, ὡς τὸ πάρος περ
<rtc lang="grc" translate="no">τρὶς περὶ ἄστυ μέγα Πριάμου δίον, οὐδέ ποτ' ἔτλην
<rtc lang="grc" translate="no">μεῖναι ἐπερχόμενον: νῦν αὖτέ με θυμὸς ἀνῆκε
<rtc lang="grc" translate="no">στήμεναι ἀντία σεῖο: ἕλοιμί κεν ἤ κεν ἁλοίην.
<rtc lang="grc" translate="no">ἀλλ' ἄγε δεῦρο θεοὺς ἐπιδώμεθα: τοὶ γὰρ ἄριστοι
<rtc lang="grc" translate="no">μάρτυροι ἔσσονται καὶ ἐπίσκοποι ἁρμονιάων:
<rtc lang="grc" translate="no">οὐ γὰρ ἐγώ σ' ἔκπαγλον ἀεικιῶ, αἴ κεν ἐμοὶ Ζεὺς
<rtc lang="grc" translate="no">δώῃ καμμονίην, σὴν δὲ ψυχὴν ἀφέλωμαι:
<rtc lang="grc" translate="no">ἀλλ' ἐπεὶ ἄρ κέ σε συλήσω κλυτὰ τεύχε' Ἀχιλλεῦ
<rtc lang="grc" translate="no">νεκρὸν Ἀχαιοῖσιν δώσω πάλιν: ὣς δὲ σὺ ῥέζειν.</ruby>

<ruby><rtc lang="grc" translate="no">τὸν δ' ἄρ' ὑπόδρα ἰδὼν προσέφη πόδας ὠκὺς Ἀχιλλεύς:
<rtc lang="grc" translate="no">Ἕκτορ μή μοι ἄλαστε συνημοσύνας ἀγόρευε:
<rtc lang="grc" translate="no">ὡς οὐκ ἔστι λέουσι καὶ ἀνδράσιν ὅρκια πιστά,
<rtc lang="grc" translate="no">οὐδὲ λύκοι τε καὶ ἄρνες ὁμόφρονα θυμὸν ἔχουσιν,
<rtc lang="grc" translate="no">ἀλλὰ κακὰ φρονέουσι διαμπερὲς ἀλλήλοισιν,
<rtc lang="grc" translate="no">ὣς οὐκ ἔστ' ἐμὲ καὶ σὲ φιλήμεναι, οὐδέ τι νῶϊν
<rtc lang="grc" translate="no">ὅρκια ἔσσονται, πρίν γ' ἢ ἕτερόν γε πεσόντα
<rtc lang="grc" translate="no">αἵματος ἆσαι Ἄρηα ταλαύρινον πολεμιστήν.
<rtc lang="grc" translate="no">παντοίης ἀρετῆς μιμνήσκεο: νῦν σε μάλα χρὴ
<rtc lang="grc" translate="no">αἰχμητήν τ' ἔμεναι καὶ θαρσαλέον πολεμιστήν.
<rtc lang="grc" translate="no">οὔ τοι ἔτ' ἔσθ' ὑπάλυξις, ἄφαρ δέ σε Παλλὰς Ἀθήνη
<rtc lang="grc" translate="no">ἔγχει ἐμῷ δαμάᾳ: νῦν δ' ἀθρόα πάντ' ἀποτίσεις
<rtc lang="grc" translate="no">κήδε' ἐμῶν ἑτάρων οὓς ἔκτανες ἔγχεϊ θύων.</ruby>

<ruby><rtc lang="grc" translate="no">ἦ ῥα, καὶ ἀμπεπαλὼν προί̈ει δολιχόσκιον ἔγχος:
<rtc lang="grc" translate="no">καὶ τὸ μὲν ἄντα ἰδὼν ἠλεύατο φαίδιμος Ἕκτωρ:
<rtc lang="grc" translate="no">ἕζετο γὰρ προϊδών, τὸ δ' ὑπέρπτατο χάλκεον ἔγχος,
<rtc lang="grc" translate="no">ἐν γαίῃ δ' ἐπάγη: ἀνὰ δ' ἥρπασε Παλλὰς Ἀθήνη,
<rtc lang="grc" translate="no">ἂψ δ' Ἀχιλῆϊ δίδου, λάθε δ' Ἕκτορα ποιμένα λαῶν.
<rtc lang="grc" translate="no">Ἕκτωρ δὲ προσέειπεν ἀμύμονα Πηλεί̈ωνα:
<rtc lang="grc" translate="no">ἤμβροτες, οὐδ' ἄρα πώ τι θεοῖς ἐπιείκελ' Ἀχιλλεῦ
<rtc lang="grc" translate="no">ἐκ Διὸς ἠείδης τὸν ἐμὸν μόρον, ἦ τοι ἔφης γε:
<rtc lang="grc" translate="no">ἀλλά τις ἀρτιεπὴς καὶ ἐπίκλοπος ἔπλεο μύθων,
<rtc lang="grc" translate="no">ὄφρά σ' ὑποδείσας μένεος ἀλκῆς τε λάθωμαι.
<rtc lang="grc" translate="no">οὐ μέν μοι φεύγοντι μεταφρένῳ ἐν δόρυ πήξεις,
<rtc lang="grc" translate="no">ἀλλ' ἰθὺς μεμαῶτι διὰ στήθεσφιν ἔλασσον
<rtc lang="grc" translate="no">εἴ τοι ἔδωκε θεός: νῦν αὖτ' ἐμὸν ἔγχος ἄλευαι
<rtc lang="grc" translate="no">χάλκεον: ὡς δή μιν σῷ ἐν χροὶ̈ πᾶν κομίσαιο.
<rtc lang="grc" translate="no">καί κεν ἐλαφρότερος πόλεμος Τρώεσσι γένοιτο
<rtc lang="grc" translate="no">σεῖο καταφθιμένοιο: σὺ γάρ σφισι πῆμα μέγιστον.
<rtc lang="grc" translate="no">ἦ ῥα, καὶ ἀμπεπαλὼν προί̈ει δολιχόσκιον ἔγχος,
<rtc lang="grc" translate="no">καὶ βάλε Πηλεί̈δαο μέσον σάκος οὐδ' ἀφάμαρτε:
<rtc lang="grc" translate="no">τῆλε δ' ἀπεπλάγχθη σάκεος δόρυ: χώσατο δ' Ἕκτωρ
<rtc lang="grc" translate="no">ὅττί ῥά οἱ βέλος ὠκὺ ἐτώσιον ἔκφυγε χειρός,
<rtc lang="grc" translate="no">στῆ δὲ κατηφήσας, οὐδ' ἄλλ' ἔχε μείλινον ἔγχος.
<rtc lang="grc" translate="no">Δηί̈φοβον δ' ἐκάλει λευκάσπιδα μακρὸν ἀύ̈σας:
<rtc lang="grc" translate="no">ᾔτεέ μιν δόρυ μακρόν: ὃ δ' οὔ τί οἱ ἐγγύθεν ἦεν.
<rtc lang="grc" translate="no">Ἕκτωρ δ' ἔγνω ᾗσιν ἐνὶ φρεσὶ φώνησέν τε:
<rtc lang="grc" translate="no">ὢ πόποι ἦ μάλα δή με θεοὶ θάνατον δὲ κάλεσσαν:
<rtc lang="grc" translate="no">Δηί̈φοβον γὰρ ἔγωγ' ἐφάμην ἥρωα παρεῖναι:
<rtc lang="grc" translate="no">ἀλλ' ὃ μὲν ἐν τείχει, ἐμὲ δ' ἐξαπάτησεν Ἀθήνη.
<rtc lang="grc" translate="no">νῦν δὲ δὴ ἐγγύθι μοι θάνατος κακός, οὐδ' ἔτ' ἄνευθεν,
<rtc lang="grc" translate="no">οὐδ' ἀλέη: ἦ γάρ ῥα πάλαι τό γε φίλτερον ἦεν
<rtc lang="grc" translate="no">Ζηνί τε καὶ Διὸς υἷι ἑκηβόλῳ, οἵ με πάρος γε
<rtc lang="grc" translate="no">πρόφρονες εἰρύατο: νῦν αὖτέ με μοῖρα κιχάνει.
<rtc lang="grc" translate="no">μὴ μὰν ἀσπουδί γε καὶ ἀκλειῶς ἀπολοίμην,
<rtc lang="grc" translate="no">ἀλλὰ μέγα ῥέξας τι καὶ ἐσσομένοισι πυθέσθαι.</ruby>

<ruby><rtc lang="grc" translate="no">ὣς ἄρα φωνήσας εἰρύσσατο φάσγανον ὀξύ,
<rtc lang="grc" translate="no">τό οἱ ὑπὸ λαπάρην τέτατο μέγα τε στιβαρόν τε,
<rtc lang="grc" translate="no">οἴμησεν δὲ ἀλεὶς ὥς τ' αἰετὸς ὑψιπετήεις,
<rtc lang="grc" translate="no">ὅς τ' εἶσιν πεδίον δὲ διὰ νεφέων ἐρεβεννῶν
<rtc lang="grc" translate="no">ἁρπάξων ἢ ἄρν' ἀμαλὴν ἤ πτῶκα λαγωόν:
<rtc lang="grc" translate="no">ὣς Ἕκτωρ οἴμησε τινάσσων φάσγανον ὀξύ.
<rtc lang="grc" translate="no">ὁρμήθη δ' Ἀχιλεύς, μένεος δ' ἐμπλήσατο θυμὸν
<rtc lang="grc" translate="no">ἀγρίου, πρόσθεν δὲ σάκος στέρνοιο κάλυψε
<rtc lang="grc" translate="no">καλὸν δαιδάλεον, κόρυθι δ' ἐπένευε φαεινῇ
<rtc lang="grc" translate="no">τετραφάλῳ: καλαὶ δὲ περισσείοντο ἔθειραι
<rtc lang="grc" translate="no">χρύσεαι, ἃς Ἥφαιστος ἵει λόφον ἀμφὶ θαμειάς.
<rtc lang="grc" translate="no">οἷος δ' ἀστὴρ εἶσι μετ' ἀστράσι νυκτὸς ἀμολγῷ
<rtc lang="grc" translate="no">ἕσπερος, ὃς κάλλιστος ἐν οὐρανῷ ἵσταται ἀστήρ,
<rtc lang="grc" translate="no">ὣς αἰχμῆς ἀπέλαμπ' εὐήκεος, ἣν ἄρ' Ἀχιλλεὺς
<rtc lang="grc" translate="no">πάλλεν δεξιτερῇ φρονέων κακὸν Ἕκτορι δίῳ
<rtc lang="grc" translate="no">εἰσορόων χρόα καλόν, ὅπῃ εἴξειε μάλιστα.
<rtc lang="grc" translate="no">τοῦ δὲ καὶ ἄλλο τόσον μὲν ἔχε χρόα χάλκεα τεύχεα
<rtc lang="grc" translate="no">καλά, τὰ Πατρόκλοιο βίην ἐνάριξε κατακτάς:
<rtc lang="grc" translate="no">φαίνετο δ' ᾗ κληῖ̈δες ἀπ' ὤμων αὐχέν' ἔχουσι
<rtc lang="grc" translate="no">λαυκανίην, ἵνα τε ψυχῆς ὤκιστος ὄλεθρος:
<rtc lang="grc" translate="no">τῇ ῥ' ἐπὶ οἷ μεμαῶτ' ἔλασ' ἔγχεϊ δῖος Ἀχιλλεύς,
<rtc lang="grc" translate="no">ἀντικρὺ δ' ἁπαλοῖο δι' αὐχένος ἤλυθ' ἀκωκή:
<rtc lang="grc" translate="no">οὐδ' ἄρ' ἀπ' ἀσφάραγον μελίη τάμε χαλκοβάρεια,
<rtc lang="grc" translate="no">ὄφρά τί μιν προτιείποι ἀμειβόμενος ἐπέεσσιν.
<rtc lang="grc" translate="no">ἤριπε δ' ἐν κονίῃς: ὃ δ' ἐπεύξατο δῖος Ἀχιλλεύς:
<rtc lang="grc" translate="no">Ἕκτορ ἀτάρ που ἔφης Πατροκλῆ' ἐξεναρίζων
<rtc lang="grc" translate="no">σῶς ἔσσεσθ', ἐμὲ δ' οὐδὲν ὀπίζεο νόσφιν ἐόντα
<rtc lang="grc" translate="no">νήπιε: τοῖο δ' ἄνευθεν ἀοσσητὴρ μέγ' ἀμείνων
<rtc lang="grc" translate="no">νηυσὶν ἔπι γλαφυρῇσιν ἐγὼ μετόπισθε λελείμμην,
<rtc lang="grc" translate="no">ὅς τοι γούνατ' ἔλυσα: σὲ μὲν κύνες ἠδ' οἰωνοὶ
<rtc lang="grc" translate="no">ἑλκήσουσ' ἀϊκῶς, τὸν δὲ κτεριοῦσιν Ἀχαιοί.
<rtc lang="grc" translate="no">τὸν δ' ὀλιγοδρανέων προσέφη κορυθαίολος Ἕκτωρ:
<rtc lang="grc" translate="no">λίσσομ' ὑπὲρ ψυχῆς καὶ γούνων σῶν τε τοκήων
<rtc lang="grc" translate="no">μή με ἔα παρὰ νηυσὶ κύνας καταδάψαι Ἀχαιῶν,
<rtc lang="grc" translate="no">ἀλλὰ σὺ μὲν χαλκόν τε ἅλις χρυσόν τε δέδεξο
<rtc lang="grc" translate="no">δῶρα τά τοι δώσουσι πατὴρ καὶ πότνια μήτηρ,
<rtc lang="grc" translate="no">σῶμα δὲ οἴκαδ' ἐμὸν δόμεναι πάλιν, ὄφρα πυρός με
<rtc lang="grc" translate="no">Τρῶες καὶ Τρώων ἄλοχοι λελάχωσι θανόντα.</ruby>

<ruby><rtc lang="grc" translate="no">τὸν δ' ἄρ' ὑπόδρα ἰδὼν προσέφη πόδας ὠκὺς Ἀχιλλεὺς:
<rtc lang="grc" translate="no">μή με κύον γούνων γουνάζεο μὴ δὲ τοκήων:
<rtc lang="grc" translate="no">αἲ γάρ πως αὐτόν με μένος καὶ θυμὸς ἀνήη
<rtc lang="grc" translate="no">ὤμ' ἀποταμνόμενον κρέα ἔδμεναι, οἷα ἔοργας,
<rtc lang="grc" translate="no">ὡς οὐκ ἔσθ' ὃς σῆς γε κύνας κεφαλῆς ἀπαλάλκοι,
<rtc lang="grc" translate="no">οὐδ' εἴ κεν δεκάκις τε καὶ εἰκοσινήριτ' ἄποινα
<rtc lang="grc" translate="no">στήσωσ' ἐνθάδ' ἄγοντες, ὑπόσχωνται δὲ καὶ ἄλλα,
<rtc lang="grc" translate="no">οὐδ' εἴ κέν σ' αὐτὸν χρυσῷ ἐρύσασθαι ἀνώγοι
<rtc lang="grc" translate="no">Δαρδανίδης Πρίαμος: οὐδ' ὧς σέ γε πότνια μήτηρ
<rtc lang="grc" translate="no">ἐνθεμένη λεχέεσσι γοήσεται ὃν τέκεν αὐτή,
<rtc lang="grc" translate="no">ἀλλὰ κύνες τε καὶ οἰωνοὶ κατὰ πάντα δάσονται.</ruby>

<ruby><rtc lang="grc" translate="no">τὸν δὲ καταθνῄσκων προσέφη κορυθαίολος Ἕκτωρ:
<rtc lang="grc" translate="no">ἦ σ' εὖ γιγνώσκων προτιόσσομαι, οὐδ' ἄρ' ἔμελλον
<rtc lang="grc" translate="no">πείσειν: ἦ γὰρ σοί γε σιδήρεος ἐν φρεσὶ θυμός.
<rtc lang="grc" translate="no">φράζεο νῦν, μή τοί τι θεῶν μήνιμα γένωμαι
<rtc lang="grc" translate="no">ἤματι τῷ ὅτε κέν σε Πάρις καὶ Φοῖβος Ἀπόλλων
<rtc lang="grc" translate="no">ἐσθλὸν ἐόντ' ὀλέσωσιν ἐνὶ Σκαιῇσι πύλῃσιν.</ruby>

<ruby><rtc lang="grc" translate="no">ὣς ἄρα μιν εἰπόντα τέλος θανάτοιο κάλυψε,
<rtc lang="grc" translate="no">ψυχὴ δ' ἐκ ῥεθέων πταμένη Ἄϊδος δὲ βεβήκει
<rtc lang="grc" translate="no">ὃν πότμον γοόωσα λιποῦσ' ἀνδροτῆτα καὶ ἥβην.
<rtc lang="grc" translate="no">τὸν καὶ τεθνηῶτα προσηύδα δῖος Ἀχιλλεύς:
<rtc lang="grc" translate="no">τέθναθι: κῆρα δ' ἐγὼ τότε δέξομαι ὁππότε κεν δὴ
<rtc lang="grc" translate="no">Ζεὺς ἐθέλῃ τελέσαι ἠδ' ἀθάνατοι θεοὶ ἄλλοι.
<rtc lang="grc" translate="no">ἦ ῥα, καὶ ἐκ νεκροῖο ἐρύσσατο χάλκεον ἔγχος,
<rtc lang="grc" translate="no">καὶ τό γ' ἄνευθεν ἔθηχ', ὃ δ' ἀπ' ὤμων τεύχε' ἐσύλα
<rtc lang="grc" translate="no">αἱματόεντ': ἄλλοι δὲ περίδραμον υἷες Ἀχαιῶν,
<rtc lang="grc" translate="no">οἳ καὶ θηήσαντο φυὴν καὶ εἶδος ἀγητὸν
<rtc lang="grc" translate="no">Ἕκτορος: οὐδ' ἄρα οἵ τις ἀνουτητί γε παρέστη.
<rtc lang="grc" translate="no">ὧδε δέ τις εἴπεσκεν ἰδὼν ἐς πλησίον ἄλλον:
<rtc lang="grc" translate="no">ὢ πόποι, ἦ μάλα δὴ μαλακώτερος ἀμφαφάασθαι
<rtc lang="grc" translate="no">Ἕκτωρ ἢ ὅτε νῆας ἐνέπρησεν πυρὶ κηλέῳ.</ruby>

<ruby><rtc lang="grc" translate="no">ὣς ἄρα τις εἴπεσκε καὶ οὐτήσασκε παραστάς.
<rtc lang="grc" translate="no">τὸν δ' ἐπεὶ ἐξενάριξε ποδάρκης δῖος Ἀχιλλεύς,
<rtc lang="grc" translate="no">στὰς ἐν Ἀχαιοῖσιν ἔπεα πτερόεντ' ἀγόρευεν:
<rtc lang="grc" translate="no">ὦ φίλοι Ἀργείων ἡγήτορες ἠδὲ μέδοντες
<rtc lang="grc" translate="no">ἐπεὶ δὴ τόνδ' ἄνδρα θεοὶ δαμάσασθαι ἔδωκαν,
<rtc lang="grc" translate="no">ὃς κακὰ πόλλ' ἔρρεξεν ὅσ' οὐ σύμπαντες οἱ ἄλλοι,
<rtc lang="grc" translate="no">εἰ δ' ἄγετ' ἀμφὶ πόλιν σὺν τεύχεσι πειρηθῶμεν,
<rtc lang="grc" translate="no">ὄφρά κ' ἔτι γνῶμεν Τρώων νόον ὅν τιν' ἔχουσιν,
<rtc lang="grc" translate="no">ἢ καταλείψουσιν πόλιν ἄκρην τοῦδε πεσόντος,
<rtc lang="grc" translate="no">ἦε μένειν μεμάασι καὶ Ἕκτορος οὐκέτ' ἐόντος.
<rtc lang="grc" translate="no">ἀλλὰ τί ἤ μοι ταῦτα φίλος διελέξατο θυμός;
<rtc lang="grc" translate="no">κεῖται πὰρ νήεσσι νέκυς ἄκλαυτος ἄθαπτος
<rtc lang="grc" translate="no">Πάτροκλος: τοῦ δ' οὐκ ἐπιλήσομαι, ὄφρ' ἂν ἔγωγε
<rtc lang="grc" translate="no">ζωοῖσιν μετέω καί μοι φίλα γούνατ' ὀρώρῃ:
<rtc lang="grc" translate="no">εἰ δὲ θανόντων περ καταλήθοντ' εἰν Ἀί̈δαο
<rtc lang="grc" translate="no">αὐτὰρ ἐγὼ καὶ κεῖθι φίλου μεμνήσομ' ἑταίρου.
<rtc lang="grc" translate="no">νῦν δ' ἄγ' ἀείδοντες παιήονα κοῦροι Ἀχαιῶν
<rtc lang="grc" translate="no">νηυσὶν ἔπι γλαφυρῇσι νεώμεθα, τόνδε δ' ἄγωμεν.
<rtc lang="grc" translate="no">ἠράμεθα μέγα κῦδος: ἐπέφνομεν Ἕκτορα δῖον,
<rtc lang="grc" translate="no">ᾧ Τρῶες κατὰ ἄστυ θεῷ ὣς εὐχετόωντο.</ruby>

<ruby><rtc lang="grc" translate="no">ἦ ῥα, καὶ Ἕκτορα δῖον ἀεικέα μήδετο ἔργα.
<rtc lang="grc" translate="no">ἀμφοτέρων μετόπισθε ποδῶν τέτρηνε τένοντε
<rtc lang="grc" translate="no">ἐς σφυρὸν ἐκ πτέρνης, βοέους δ' ἐξῆπτεν ἱμάντας,
<rtc lang="grc" translate="no">ἐκ δίφροιο δ' ἔδησε, κάρη δ' ἕλκεσθαι ἔασεν:
<rtc lang="grc" translate="no">ἐς δίφρον δ' ἀναβὰς ἀνά τε κλυτὰ τεύχε' ἀείρας
<rtc lang="grc" translate="no">μάστιξέν ῥ' ἐλάαν, τὼ δ' οὐκ ἀέκοντε πετέσθην.
<rtc lang="grc" translate="no">τοῦ δ' ἦν ἑλκομένοιο κονίσαλος, ἀμφὶ δὲ χαῖται
<rtc lang="grc" translate="no">κυάνεαι πίτναντο, κάρη δ' ἅπαν ἐν κονίῃσι
<rtc lang="grc" translate="no">κεῖτο πάρος χαρίεν: τότε δὲ Ζεὺς δυσμενέεσσι
<rtc lang="grc" translate="no">δῶκεν ἀεικίσσασθαι ἑῇ ἐν πατρίδι γαίῃ.</ruby>

<ruby><rtc lang="grc" translate="no">ὣς τοῦ μὲν κεκόνιτο κάρη ἅπαν: ἣ δέ νυ μήτηρ
<rtc lang="grc" translate="no">τίλλε κόμην, ἀπὸ δὲ λιπαρὴν ἔρριψε καλύπτρην
<rtc lang="grc" translate="no">τηλόσε, κώκυσεν δὲ μάλα μέγα παῖδ' ἐσιδοῦσα:
<rtc lang="grc" translate="no">ᾤμωξεν δ' ἐλεεινὰ πατὴρ φίλος, ἀμφὶ δὲ λαοὶ
<rtc lang="grc" translate="no">κωκυτῷ τ' εἴχοντο καὶ οἰμωγῇ κατὰ ἄστυ.
<rtc lang="grc" translate="no">τῷ δὲ μάλιστ' ἄρ' ἔην ἐναλίγκιον ὡς εἰ ἅπασα
<rtc lang="grc" translate="no">Ἴλιος ὀφρυόεσσα πυρὶ σμύχοιτο κατ' ἄκρης.
<rtc lang="grc" translate="no">λαοὶ μέν ῥα γέροντα μόγις ἔχον ἀσχαλόωντα
<rtc lang="grc" translate="no">ἐξελθεῖν μεμαῶτα πυλάων Δαρδανιάων.
<rtc lang="grc" translate="no">πάντας δ' ἐλλιτάνευε κυλινδόμενος κατὰ κόπρον,
<rtc lang="grc" translate="no">ἐξονομακλήδην ὀνομάζων ἄνδρα ἕκαστον:
<rtc lang="grc" translate="no">σχέσθε φίλοι, καί μ' οἶον ἐάσατε κηδόμενοί περ
<rtc lang="grc" translate="no">ἐξελθόντα πόληος ἱκέσθ' ἐπὶ νῆας Ἀχαιῶν.
<rtc lang="grc" translate="no">λίσσωμ' ἀνέρα τοῦτον ἀτάσθαλον ὀβριμοεργόν,
<rtc lang="grc" translate="no">ἤν πως ἡλικίην αἰδέσσεται ἠδ' ἐλεήσῃ
<rtc lang="grc" translate="no">γῆρας: καὶ δέ νυ τῷ γε πατὴρ τοιόσδε τέτυκται
<rtc lang="grc" translate="no">Πηλεύς, ὅς μιν ἔτικτε καὶ ἔτρεφε πῆμα γενέσθαι
<rtc lang="grc" translate="no">Τρωσί: μάλιστα δ' ἐμοὶ περὶ πάντων ἄλγε' ἔθηκε.
<rtc lang="grc" translate="no">τόσσους γάρ μοι παῖδας ἀπέκτανε τηλεθάοντας:
<rtc lang="grc" translate="no">τῶν πάντων οὐ τόσσον ὀδύρομαι ἀχνύμενός περ
<rtc lang="grc" translate="no">ὡς ἑνός, οὗ μ' ἄχος ὀξὺ κατοίσεται Ἄϊδος εἴσω,
<rtc lang="grc" translate="no">Ἕκτορος: ὡς ὄφελεν θανέειν ἐν χερσὶν ἐμῇσι:
<rtc lang="grc" translate="no">τώ κε κορεσσάμεθα κλαίοντέ τε μυρομένω τε
<rtc lang="grc" translate="no">μήτηρ θ', ἥ μιν ἔτικτε δυσάμμορος, ἠδ' ἐγὼ αὐτός.</ruby>

<ruby><rtc lang="grc" translate="no">ὣς ἔφατο κλαίων, ἐπὶ δὲ στενάχοντο πολῖται:
<rtc lang="grc" translate="no">Τρῳῇσιν δ' Ἑκάβη ἁδινοῦ ἐξῆρχε γόοιο:
<rtc lang="grc" translate="no">τέκνον ἐγὼ δειλή: τί νυ βείομαι αἰνὰ παθοῦσα
<rtc lang="grc" translate="no">σεῦ ἀποτεθνηῶτος; ὅ μοι νύκτάς τε καὶ ἦμαρ
<rtc lang="grc" translate="no">εὐχωλὴ κατὰ ἄστυ πελέσκεο, πᾶσί τ' ὄνειαρ
<rtc lang="grc" translate="no">Τρωσί τε καὶ Τρῳῇσι κατὰ πτόλιν, οἵ σε θεὸν ὣς
<rtc lang="grc" translate="no">δειδέχατ': ἦ γὰρ καί σφι μάλα μέγα κῦδος ἔησθα
<rtc lang="grc" translate="no">ζωὸς ἐών: νῦν αὖ θάνατος καὶ μοῖρα κιχάνει.
<rtc lang="grc" translate="no">ὣς ἔφατο κλαίουσ', ἄλοχος δ' οὔ πώ τι πέπυστο
<rtc lang="grc" translate="no">Ἕκτορος: οὐ γάρ οἵ τις ἐτήτυμος ἄγγελος ἐλθὼν
<rtc lang="grc" translate="no">ἤγγειλ' ὅττί ῥά οἱ πόσις ἔκτοθι μίμνε πυλάων,
<rtc lang="grc" translate="no">ἀλλ' ἥ γ' ἱστὸν ὕφαινε μυχῷ δόμου ὑψηλοῖο
<rtc lang="grc" translate="no">δίπλακα πορφυρέην, ἐν δὲ θρόνα ποικίλ' ἔπασσε.
<rtc lang="grc" translate="no">κέκλετο δ' ἀμφιπόλοισιν ἐϋπλοκάμοις κατὰ δῶμα
<rtc lang="grc" translate="no">ἀμφὶ πυρὶ στῆσαι τρίποδα μέγαν, ὄφρα πέλοιτο
<rtc lang="grc" translate="no">Ἕκτορι θερμὰ λοετρὰ μάχης ἐκ νοστήσαντι
<rtc lang="grc" translate="no">νηπίη, οὐδ' ἐνόησεν ὅ μιν μάλα τῆλε λοετρῶν
<rtc lang="grc" translate="no">χερσὶν Ἀχιλλῆος δάμασε γλαυκῶπις Ἀθήνη.
<rtc lang="grc" translate="no">κωκυτοῦ δ' ἤκουσε καὶ οἰμωγῆς ἀπὸ πύργου:
<rtc lang="grc" translate="no">τῆς δ' ἐλελίχθη γυῖα, χαμαὶ δέ οἱ ἔκπεσε κερκίς:
<rtc lang="grc" translate="no">ἣ δ' αὖτις δμῳῇσιν ἐϋπλοκάμοισι μετηύδα:
<rtc lang="grc" translate="no">δεῦτε δύω μοι ἕπεσθον, ἴδωμ' ὅτιν' ἔργα τέτυκται.
<rtc lang="grc" translate="no">αἰδοίης ἑκυρῆς ὀπὸς ἔκλυον, ἐν δ' ἐμοὶ αὐτῇ
<rtc lang="grc" translate="no">στήθεσι πάλλεται ἦτορ ἀνὰ στόμα, νέρθε δὲ γοῦνα
<rtc lang="grc" translate="no">πήγνυται: ἐγγὺς δή τι κακὸν Πριάμοιο τέκεσσιν.
<rtc lang="grc" translate="no">αἲ γὰρ ἀπ' οὔατος εἴη ἐμεῦ ἔπος: ἀλλὰ μάλ' αἰνῶς
<rtc lang="grc" translate="no">δείδω μὴ δή μοι θρασὺν Ἕκτορα δῖος Ἀχιλλεὺς
<rtc lang="grc" translate="no">μοῦνον ἀποτμήξας πόλιος πεδίον δὲ δίηται,
<rtc lang="grc" translate="no">καὶ δή μιν καταπαύσῃ ἀγηνορίης ἀλεγεινῆς
<rtc lang="grc" translate="no">ἥ μιν ἔχεσκ', ἐπεὶ οὔ ποτ' ἐνὶ πληθυῖ μένεν ἀνδρῶν,
<rtc lang="grc" translate="no">ἀλλὰ πολὺ προθέεσκε, τὸ ὃν μένος οὐδενὶ εἴκων.</ruby>

<ruby><rtc lang="grc" translate="no">ὣς φαμένη μεγάροιο διέσσυτο μαινάδι ἴση
<rtc lang="grc" translate="no">παλλομένη κραδίην: ἅμα δ' ἀμφίπολοι κίον αὐτῇ
<rtc lang="grc" translate="no">αὐτὰρ ἐπεὶ πύργόν τε καὶ ἀνδρῶν ἷξεν ὅμιλον
<rtc lang="grc" translate="no">ἔστη παπτήνασ' ἐπὶ τείχεϊ, τὸν δὲ νόησεν
<rtc lang="grc" translate="no">ἑλκόμενον πρόσθεν πόλιος: ταχέες δέ μιν ἵπποι
<rtc lang="grc" translate="no">ἕλκον ἀκηδέστως κοίλας ἐπὶ νῆας Ἀχαιῶν.
<rtc lang="grc" translate="no">τὴν δὲ κατ' ὀφθαλμῶν ἐρεβεννὴ νὺξ ἐκάλυψεν,
<rtc lang="grc" translate="no">ἤριπε δ' ἐξοπίσω, ἀπὸ δὲ ψυχὴν ἐκάπυσσε.
<rtc lang="grc" translate="no">τῆλε δ' ἀπὸ κρατὸς βάλε δέσματα σιγαλόεντα,
<rtc lang="grc" translate="no">ἄμπυκα κεκρύφαλόν τε ἰδὲ πλεκτὴν ἀναδέσμην
<rtc lang="grc" translate="no">κρήδεμνόν θ', ὅ ῥά οἱ δῶκε χρυσῆ Ἀφροδίτη
<rtc lang="grc" translate="no">ἤματι τῷ ὅτε μιν κορυθαίολος ἠγάγεθ' Ἕκτωρ
<rtc lang="grc" translate="no">ἐκ δόμου Ἠετίωνος, ἐπεὶ πόρε μυρία ἕδνα.
<rtc lang="grc" translate="no">ἀμφὶ δέ μιν γαλόῳ τε καὶ εἰνατέρες ἅλις ἔσταν,
<rtc lang="grc" translate="no">αἵ ἑ μετὰ σφίσιν εἶχον ἀτυζομένην ἀπολέσθαι.
<rtc lang="grc" translate="no">ἣ δ' ἐπεὶ οὖν ἔμπνυτο καὶ ἐς φρένα θυμὸς ἀγέρθη
<rtc lang="grc" translate="no">ἀμβλήδην γοόωσα μετὰ Τρῳῇσιν ἔειπεν:
<rtc lang="grc" translate="no">Ἕκτορ ἐγὼ δύστηνος: ἰῇ ἄρα γεινόμεθ' αἴσῃ
<rtc lang="grc" translate="no">ἀμφότεροι, σὺ μὲν ἐν Τροίῃ Πριάμου κατὰ δῶμα,
<rtc lang="grc" translate="no">αὐτὰρ ἐγὼ Θήβῃσιν ὑπὸ Πλάκῳ ὑληέσσῃ
<rtc lang="grc" translate="no">ἐν δόμῳ Ἠετίωνος, ὅ μ' ἔτρεφε τυτθὸν ἐοῦσαν
<rtc lang="grc" translate="no">δύσμορος αἰνόμορον: ὡς μὴ ὤφελλε τεκέσθαι.
<rtc lang="grc" translate="no">νῦν δὲ σὺ μὲν Ἀί̈δαο δόμους ὑπὸ κεύθεσι γαίης
<rtc lang="grc" translate="no">ἔρχεαι, αὐτὰρ ἐμὲ στυγερῷ ἐνὶ πένθεϊ λείπεις
<rtc lang="grc" translate="no">χήρην ἐν μεγάροισι: πάϊς δ' ἔτι νήπιος αὔτως,
<rtc lang="grc" translate="no">ὃν τέκομεν σύ τ' ἐγώ τε δυσάμμοροι: οὔτε σὺ τούτῳ
<rtc lang="grc" translate="no">ἔσσεαι Ἕκτορ ὄνειαρ ἐπεὶ θάνες, οὔτε σοὶ οὗτος.
<rtc lang="grc" translate="no">ἤν περ γὰρ πόλεμόν γε φύγῃ πολύδακρυν Ἀχαιῶν,
<rtc lang="grc" translate="no">αἰεί τοι τούτῳ γε πόνος καὶ κήδε' ὀπίσσω
<rtc lang="grc" translate="no">ἔσσοντ': ἄλλοι γάρ οἱ ἀπουρίσσουσιν ἀρούρας.
<rtc lang="grc" translate="no">ἦμαρ δ' ὀρφανικὸν παναφήλικα παῖδα τίθησι:
<rtc lang="grc" translate="no">πάντα δ' ὑπεμνήμυκε, δεδάκρυνται δὲ παρειαί,
<rtc lang="grc" translate="no">δευόμενος δέ τ' ἄνεισι πάϊς ἐς πατρὸς ἑταίρους,
<rtc lang="grc" translate="no">ἄλλον μὲν χλαίνης ἐρύων, ἄλλον δὲ χιτῶνος:
<rtc lang="grc" translate="no">τῶν δ' ἐλεησάντων κοτύλην τις τυτθὸν ἐπέσχε:
<rtc lang="grc" translate="no">χείλεα μέν τ' ἐδίην', ὑπερῴην δ' οὐκ ἐδίηνε.
<rtc lang="grc" translate="no">τὸν δὲ καὶ ἀμφιθαλὴς ἐκ δαιτύος ἐστυφέλιξε
<rtc lang="grc" translate="no">χερσὶν πεπλήγων καὶ ὀνειδείοισιν ἐνίσσων:
<rtc lang="grc" translate="no">ἔρρ' οὕτως: οὐ σός γε πατὴρ μεταδαίνυται ἡμῖν.
<rtc lang="grc" translate="no">δακρυόεις δέ τ' ἄνεισι πάϊς ἐς μητέρα χήρην
<rtc lang="grc" translate="no">Ἀστυάναξ, ὃς πρὶν μὲν ἑοῦ ἐπὶ γούνασι πατρὸς
<rtc lang="grc" translate="no">μυελὸν οἶον ἔδεσκε καὶ οἰῶν πίονα δημόν:
<rtc lang="grc" translate="no">αὐτὰρ ὅθ' ὕπνος ἕλοι, παύσαιτό τε νηπιαχεύων,
<rtc lang="grc" translate="no">εὕδεσκ' ἐν λέκτροισιν ἐν ἀγκαλίδεσσι τιθήνης
<rtc lang="grc" translate="no">εὐνῇ ἔνι μαλακῇ θαλέων ἐμπλησάμενος κῆρ:
<rtc lang="grc" translate="no">νῦν δ' ἂν πολλὰ πάθῃσι φίλου ἀπὸ πατρὸς ἁμαρτὼν
<rtc lang="grc" translate="no">Ἀστυάναξ, ὃν Τρῶες ἐπίκλησιν καλέουσιν:
<rtc lang="grc" translate="no">οἶος γάρ σφιν ἔρυσο πύλας καὶ τείχεα μακρά.
<rtc lang="grc" translate="no">νῦν δὲ σὲ μὲν παρὰ νηυσὶ κορωνίσι νόσφι τοκήων
<rtc lang="grc" translate="no">αἰόλαι εὐλαὶ ἔδονται, ἐπεί κε κύνες κορέσωνται
<rtc lang="grc" translate="no">γυμνόν: ἀτάρ τοι εἵματ' ἐνὶ μεγάροισι κέονται
<rtc lang="grc" translate="no">λεπτά τε καὶ χαρίεντα τετυγμένα χερσὶ γυναικῶν.
<rtc lang="grc" translate="no">ἀλλ' ἤτοι τάδε πάντα καταφλέξω πυρὶ κηλέῳ
<rtc lang="grc" translate="no">οὐδὲν σοί γ' ὄφελος, ἐπεὶ οὐκ ἐγκείσεαι αὐτοῖς,
<rtc lang="grc" translate="no">ἀλλὰ πρὸς Τρώων καὶ Τρωϊάδων κλέος εἶναι.</ruby>

<ruby><rtc lang="grc" translate="no">ὣς ἔφατο κλαίουσ', ἐπὶ δὲ στενάχοντο γυναῖκες.</ruby>
</ol>

<nav>
	<a href="#!/" rel="contents">Table of Contents</a>
	<a href="#!/iliad/book21/" rel="prev">Previous</a>
	<a href="#!/iliad/book23/" rel="next">Next</a>
</nav>
</section>
<!--#include file="../copyright.html" -->
</article>
