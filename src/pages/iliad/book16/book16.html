<h2>Book 16</h2>

<ruby><rtc lang="grc" translate="no">ὣς οἳ μὲν περὶ νηὸς ἐϋσσέλμοιο μάχοντο:<br/>
Πάτροκλος δ' Ἀχιλῆϊ παρίστατο ποιμένι λαῶν<br/>
δάκρυα θερμὰ χέων ὥς τε κρήνη μελάνυδρος,<br/>
ἥ τε κατ' αἰγίλιπος πέτρης δνοφερὸν χέει ὕδωρ.<br/>
τὸν δὲ ἰδὼν ᾤκτιρε ποδάρκης δῖος Ἀχιλλεύς,<br/>
καί μιν φωνήσας ἔπεα πτερόεντα προσηύδα:<br/>
τίπτε δεδάκρυσαι Πατρόκλεες, ἠύ̈τε κούρη<br/>
νηπίη, ἥ θ' ἅμα μητρὶ θέουσ' ἀνελέσθαι ἀνώγει<br/>
εἱανοῦ ἁπτομένη, καί τ' ἐσσυμένην κατερύκει,<br/>
δακρυόεσσα δέ μιν ποτιδέρκεται, ὄφρ' ἀνέληται:<br/>
τῇ ἴκελος Πάτροκλε τέρεν κατὰ δάκρυον εἴβεις.<br/>
ἠέ τι Μυρμιδόνεσσι πιφαύσκεαι, ἢ ἐμοὶ αὐτῷ,<br/>
ἦέ τιν' ἀγγελίην Φθίης ἐξέκλυες οἶος;<br/>
ζώειν μὰν ἔτι φασὶ Μενοίτιον Ἄκτορος υἱόν,<br/>
ζώει δ' Αἰακίδης Πηλεὺς μετὰ Μυρμιδόνεσσι;<br/>
τῶν κε μάλ' ἀμφοτέρων ἀκαχοίμεθα τεθνηώτων.<br/>
ἦε σύ γ' Ἀργείων ὀλοφύρεαι, ὡς ὀλέκονται<br/>
νηυσὶν ἔπι γλαφυρῇσιν ὑπερβασίης ἕνεκα σφῆς;<br/>
ἐξαύδα, μὴ κεῦθε νόῳ, ἵνα εἴδομεν ἄμφω.</ruby>

<ruby><rtc lang="grc" translate="no">τὸν δὲ βαρὺ στενάχων προσέφης Πατρόκλεες ἱππεῦ:<br/>
ὦ Ἀχιλεῦ Πηλῆος υἱὲ μέγα φέρτατ' Ἀχαιῶν<br/>
μὴ νεμέσα: τοῖον γὰρ ἄχος βεβίηκεν Ἀχαιούς.<br/>
οἳ μὲν γὰρ δὴ πάντες, ὅσοι πάρος ἦσαν ἄριστοι,<br/>
ἐν νηυσὶν κέαται βεβλημένοι οὐτάμενοί τε.<br/>
βέβληται μὲν ὃ Τυδεί̈δης κρατερὸς Διομήδης,<br/>
οὔτασται δ' Ὀδυσεὺς δουρικλυτὸς ἠδ' Ἀγαμέμνων,<br/>
βέβληται δὲ καὶ Εὐρύπυλος κατὰ μηρὸν ὀϊστῷ.<br/>
τοὺς μέν τ' ἰητροὶ πολυφάρμακοι ἀμφιπένονται<br/>
ἕλκε' ἀκειόμενοι: σὺ δ' ἀμήχανος ἔπλευ Ἀχιλλεῦ.<br/>
μὴ ἐμέ γ' οὖν οὗτός γε λάβοι χόλος, ὃν σὺ φυλάσσεις<br/>
αἰναρέτη: τί σευ ἄλλος ὀνήσεται ὀψίγονός περ<br/>
αἴ κε μὴ Ἀργείοισιν ἀεικέα λοιγὸν ἀμύνῃς;<br/>
νηλεές, οὐκ ἄρα σοί γε πατὴρ ἦν ἱππότα Πηλεύς,<br/>
οὐδὲ Θέτις μήτηρ: γλαυκὴ δέ σε τίκτε θάλασσα<br/>
πέτραι τ' ἠλίβατοι, ὅτι τοι νόος ἐστὶν ἀπηνής.<br/>
εἰ δέ τινα φρεσὶ σῇσι θεοπροπίην ἀλεείνεις<br/>
καί τινά τοι πὰρ Ζηνὸς ἐπέφραδε πότνια μήτηρ,<br/>
ἀλλ' ἐμέ περ πρόες ὦχ', ἃμα δ' ἄλλον λαὸν ὄπασσον<br/>
Μυρμιδόνων, ἤν πού τι φόως Δαναοῖσι γένωμαι.<br/>
δὸς δέ μοι ὤμοιιν τὰ σὰ τεύχεα θωρηχθῆναι,<br/>
αἴ κ' ἐμὲ σοὶ ἴσκοντες ἀπόσχωνται πολέμοιο<br/>
Τρῶες, ἀναπνεύσωσι δ' Ἀρήϊοι υἷες Ἀχαιῶν<br/>
τειρόμενοι: ὀλίγη δέ τ' ἀνάπνευσις πολέμοιο.<br/>
ῥεῖα δέ κ' ἀκμῆτες κεκμηότας ἄνδρας ἀϋτῇ<br/>
ὤσαιμεν προτὶ ἄστυ νεῶν ἄπο καὶ κλισιάων.</ruby>

<ruby><rtc lang="grc" translate="no">ὣς φάτο λισσόμενος μέγα νήπιος: ἦ γὰρ ἔμελλεν<br/>
οἷ αὐτῷ θάνατόν τε κακὸν καὶ κῆρα λιτέσθαι.<br/>
τὸν δὲ μέγ' ὀχθήσας προσέφη πόδας ὠκὺς Ἀχιλλεύς:<br/>
ὤ μοι διογενὲς Πατρόκλεες οἷον ἔειπες:<br/>
οὔτε θεοπροπίης ἐμπάζομαι ἥν τινα οἶδα,<br/>
οὔτέ τί μοι πὰρ Ζηνὸς ἐπέφραδε πότνια μήτηρ:<br/>
ἀλλὰ τόδ' αἰνὸν ἄχος κραδίην καὶ θυμὸν ἱκάνει,<br/>
ὁππότε δὴ τὸν ὁμοῖον ἀνὴρ ἐθέλῃσιν ἀμέρσαι<br/>
καὶ γέρας ἂψ ἀφελέσθαι, ὅ τε κράτεϊ προβεβήκῃ:<br/>
αἰνὸν ἄχος τό μοί ἐστιν, ἐπεὶ πάθον ἄλγεα θυμῷ.<br/>
κούρην ἣν ἄρα μοι γέρας ἔξελον υἷες Ἀχαιῶν,<br/>
δουρὶ δ' ἐμῷ κτεάτισσα πόλιν εὐτείχεα πέρσας,<br/>
τὴν ἂψ ἐκ χειρῶν ἕλετο κρείων Ἀγαμέμνων<br/>
Ἀτρεί̈δης ὡς εἴ τιν' ἀτίμητον μετανάστην.<br/>
ἀλλὰ τὰ μὲν προτετύχθαι ἐάσομεν: οὐδ' ἄρα πως ἦν<br/>
ἀσπερχὲς κεχολῶσθαι ἐνὶ φρεσίν: ἤτοι ἔφην γε<br/>
οὐ πρὶν μηνιθμὸν καταπαυσέμεν, ἀλλ' ὁπότ' ἂν δὴ<br/>
νῆας ἐμὰς ἀφίκηται ἀϋτή τε πτόλεμός τε.<br/>
τύνη δ' ὤμοιιν μὲν ἐμὰ κλυτὰ τεύχεα δῦθι,<br/>
ἄρχε δὲ Μυρμιδόνεσσι φιλοπτολέμοισι μάχεσθαι,<br/>
εἰ δὴ κυάνεον Τρώων νέφος ἀμφιβέβηκε<br/>
νηυσὶν ἐπικρατέως, οἳ δὲ ῥηγμῖνι θαλάσσης<br/>
κεκλίαται, χώρης ὀλίγην ἔτι μοῖραν ἔχοντες<br/>
Ἀργεῖοι, Τρώων δὲ πόλις ἐπὶ πᾶσα βέβηκε<br/>
θάρσυνος: οὐ γὰρ ἐμῆς κόρυθος λεύσσουσι μέτωπον<br/>
ἐγγύθι λαμπομένης: τάχα κεν φεύγοντες ἐναύλους<br/>
πλήσειαν νεκύων, εἴ μοι κρείων Ἀγαμέμνων<br/>
ἤπια εἰδείη: νῦν δὲ στρατὸν ἀμφιμάχονται.<br/>
οὐ γὰρ Τυδεί̈δεω Διομήδεος ἐν παλάμῃσι<br/>
μαίνεται ἐγχείη Δαναῶν ἀπὸ λοιγὸν ἀμῦναι:<br/>
οὐδέ πω Ἀτρεί̈δεω ὀπὸς ἔκλυον αὐδήσαντος<br/>
ἐχθρῆς ἐκ κεφαλῆς: ἀλλ' Ἕκτορος ἀνδροφόνοιο<br/>
Τρωσὶ κελεύοντος περιάγνυται, οἳ δ' ἀλαλητῷ<br/>
πᾶν πεδίον κατέχουσι μάχῃ νικῶντες Ἀχαιούς.<br/>
ἀλλὰ καὶ ὧς Πάτροκλε νεῶν ἄπο λοιγὸν ἀμύνων<br/>
ἔμπεσ' ἐπικρατέως, μὴ δὴ πυρὸς αἰθομένοιο<br/>
νῆας ἐνιπρήσωσι, φίλον δ' ἀπὸ νόστον ἕλωνται.<br/>
πείθεο δ' ὥς τοι ἐγὼ μύθου τέλος ἐν φρεσὶ θείω,<br/>
ὡς ἄν μοι τιμὴν μεγάλην καὶ κῦδος ἄρηαι<br/>
πρὸς πάντων Δαναῶν, ἀτὰρ οἳ περικαλλέα κούρην<br/>
ἂψ ἀπονάσσωσιν, ποτὶ δ' ἀγλαὰ δῶρα πόρωσιν.<br/>
ἐκ νηῶν ἐλάσας ἰέναι πάλιν: εἰ δέ κεν αὖ τοι<br/>
δώῃ κῦδος ἀρέσθαι ἐρίγδουπος πόσις Ἥρης,<br/>
μὴ σύ γ' ἄνευθεν ἐμεῖο λιλαίεσθαι πολεμίζειν<br/>
Τρωσὶ φιλοπτολέμοισιν: ἀτιμότερον δέ με θήσεις:<br/>
μὴ δ' ἐπαγαλλόμενος πολέμῳ καὶ δηϊοτῆτι<br/>
Τρῶας ἐναιρόμενος προτὶ Ἴλιον ἡγεμονεύειν,<br/>
μή τις ἀπ' Οὐλύμποιο θεῶν αἰειγενετάων<br/>
ἐμβήῃ: μάλα τούς γε φιλεῖ ἑκάεργος Ἀπόλλων:<br/>
ἀλλὰ πάλιν τρωπᾶσθαι, ἐπὴν φάος ἐν νήεσσι<br/>
θήῃς, τοὺς δ' ἔτ' ἐᾶν πεδίον κάτα δηριάασθαι.<br/>
αἲ γὰρ Ζεῦ τε πάτερ καὶ Ἀθηναίη καὶ Ἄπολλον<br/>
μήτέ τις οὖν Τρώων θάνατον φύγοι ὅσσοι ἔασι,<br/>
μήτέ τις Ἀργείων, νῶϊν δ' ἐκδῦμεν ὄλεθρον,<br/>
ὄφρ' οἶοι Τροίης ἱερὰ κρήδεμνα λύωμεν.</ruby>

<ruby><rtc lang="grc" translate="no">ὣς οἳ μὲν τοιαῦτα πρὸς ἀλλήλους ἀγόρευον,<br/>
Αἴας δ' οὐκ ἔτ' ἔμιμνε: βιάζετο γὰρ βελέεσσι:<br/>
δάμνα μιν Ζηνός τε νόος καὶ Τρῶες ἀγαυοὶ<br/>
βάλλοντες: δεινὴν δὲ περὶ κροτάφοισι φαεινὴ<br/>
πήληξ βαλλομένη καναχὴν ἔχε, βάλλετο δ' αἰεὶ<br/>
κὰπ φάλαρ' εὐποίηθ': ὃ δ' ἀριστερὸν ὦμον ἔκαμνεν<br/>
ἔμπεδον αἰὲν ἔχων σάκος αἰόλον: οὐδὲ δύναντο<br/>
ἀμφ' αὐτῷ πελεμίξαι ἐρείδοντες βελέεσσιν.<br/>
αἰεὶ δ' ἀργαλέῳ ἔχετ' ἄσθματι, κὰδ δέ οἱ ἱδρὼς<br/>
πάντοθεν ἐκ μελέων πολὺς ἔρρεεν, οὐδέ πῃ εἶχεν<br/>
ἀμπνεῦσαι: πάντῃ δὲ κακὸν κακῷ ἐστήρικτο.<br/>
ἔσπετε νῦν μοι Μοῦσαι Ὀλύμπια δώματ' ἔχουσαι,<br/>
ὅππως δὴ πρῶτον πῦρ ἔμπεσε νηυσὶν Ἀχαιῶν.</ruby>

<ruby><rtc lang="grc" translate="no">Ἕκτωρ Αἴαντος δόρυ μείλινον ἄγχι παραστὰς<br/>
πλῆξ' ἄορι μεγάλῳ αἰχμῆς παρὰ καυλὸν ὄπισθεν,<br/>
ἀντικρὺ δ' ἀπάραξε: τὸ μὲν Τελαμώνιος Αἴας<br/>
πῆλ' αὔτως ἐν χειρὶ κόλον δόρυ, τῆλε δ' ἀπ' αὐτοῦ<br/>
αἰχμὴ χαλκείη χαμάδις βόμβησε πεσοῦσα.<br/>
γνῶ δ' Αἴας κατὰ θυμὸν ἀμύμονα ῥίγησέν τε<br/>
ἔργα θεῶν, ὅ ῥα πάγχυ μάχης ἐπὶ μήδεα κεῖρε<br/>
Ζεὺς ὑψιβρεμέτης, Τρώεσσι δὲ βούλετο νίκην:<br/>
χάζετο δ' ἐκ βελέων. τοὶ δ' ἔμβαλον ἀκάματον πῦρ<br/>
νηὶ̈ θοῇ: τῆς δ' αἶψα κατ' ἀσβέστη κέχυτο φλόξ.<br/>
ὣς τὴν μὲν πρυμνὴν πῦρ ἄμφεπεν: αὐτὰρ Ἀχιλλεὺς<br/>
μηρὼ πληξάμενος Πατροκλῆα προσέειπεν:<br/>
ὄρσεο διογενὲς Πατρόκλεες ἱπποκέλευθε:<br/>
λεύσσω δὴ παρὰ νηυσὶ πυρὸς δηί̈οιο ἰωήν:<br/>
μὴ δὴ νῆας ἕλωσι καὶ οὐκέτι φυκτὰ πέλωνται:<br/>
δύσεο τεύχεα θᾶσσον, ἐγὼ δέ κε λαὸν ἀγείρω.</ruby>

<ruby><rtc lang="grc" translate="no">ὣς φάτο, Πάτροκλος δὲ κορύσσετο νώροπι χαλκῷ.<br/>
κνημῖδας μὲν πρῶτα περὶ κνήμῃσιν ἔθηκε<br/>
καλάς, ἀργυρέοισιν ἐπισφυρίοις ἀραρυίας:<br/>
δεύτερον αὖ θώρηκα περὶ στήθεσσιν ἔδυνε<br/>
ποικίλον ἀστερόεντα ποδώκεος Αἰακίδαο.<br/>
ἀμφὶ δ' ἄρ' ὤμοισιν βάλετο ξίφος ἀργυρόηλον<br/>
χάλκεον, αὐτὰρ ἔπειτα σάκος μέγα τε στιβαρόν τε:<br/>
κρατὶ δ' ἐπ' ἰφθίμῳ κυνέην εὔτυκτον ἔθηκεν<br/>
ἵππουριν: δεινὸν δὲ λόφος καθύπερθεν ἔνευεν.<br/>
εἵλετο δ' ἄλκιμα δοῦρε, τά οἱ παλάμηφιν ἀρήρει.<br/>
ἔγχος δ' οὐχ ἕλετ' οἶον ἀμύμονος Αἰακίδαο<br/>
βριθὺ μέγα στιβαρόν: τὸ μὲν οὐ δύνατ' ἄλλος Ἀχαιῶν<br/>
πάλλειν, ἀλλά μιν οἶος ἐπίστατο πῆλαι Ἀχιλλεὺς<br/>
Πηλιάδα μελίην, τὴν πατρὶ φίλῳ πόρε Χείρων<br/>
Πηλίου ἐκ κορυφῆς, φόνον ἔμμεναι ἡρώεσσιν.<br/>
ἵππους δ' Αὐτομέδοντα θοῶς ζευγνῦμεν ἄνωγε,<br/>
τὸν μετ' Ἀχιλλῆα ῥηξήνορα τῖε μάλιστα,<br/>
πιστότατος δέ οἱ ἔσκε μάχῃ ἔνι μεῖναι ὁμοκλήν.<br/>
τῷ δὲ καὶ Αὐτομέδων ὕπαγε ζυγὸν ὠκέας ἵππους<br/>
Ξάνθον καὶ Βαλίον, τὼ ἅμα πνοιῇσι πετέσθην,<br/>
τοὺς ἔτεκε Ζεφύρῳ ἀνέμῳ Ἅρπυια Ποδάργη<br/>
βοσκομένη λειμῶνι παρὰ ῥόον Ὠκεανοῖο.<br/>
ἐν δὲ παρηορίῃσιν ἀμύμονα Πήδασον ἵει,<br/>
τόν ῥά ποτ' Ἠετίωνος ἑλὼν πόλιν ἤγαγ' Ἀχιλλεύς,<br/>
ὃς καὶ θνητὸς ἐὼν ἕπεθ' ἵπποις ἀθανάτοισι.</ruby>

<ruby><rtc lang="grc" translate="no">Μυρμιδόνας δ' ἄρ' ἐποιχόμενος θώρηξεν Ἀχιλλεὺς<br/>
πάντας ἀνὰ κλισίας σὺν τεύχεσιν: οἳ δὲ λύκοι ὣς<br/>
ὠμοφάγοι, τοῖσίν τε περὶ φρεσὶν ἄσπετος ἀλκή,<br/>
οἵ τ' ἔλαφον κεραὸν μέγαν οὔρεσι δῃώσαντες<br/>
δάπτουσιν: πᾶσιν δὲ παρήϊον αἵματι φοινόν:<br/>
καί τ' ἀγεληδὸν ἴασιν ἀπὸ κρήνης μελανύδρου<br/>
λάψοντες γλώσσῃσιν ἀραιῇσιν μέλαν ὕδωρ<br/>
ἄκρον ἐρευγόμενοι φόνον αἵματος: ἐν δέ τε θυμὸς<br/>
στήθεσιν ἄτρομός ἐστι, περιστένεται δέ τε γαστήρ:<br/>
τοῖοι Μυρμιδόνων ἡγήτορες ἠδὲ μέδοντες<br/>
ἀμφ' ἀγαθὸν θεράποντα ποδώκεος Αἰακίδαο<br/>
ῥώοντ': ἐν δ' ἄρα τοῖσιν ἀρήϊος ἵστατ' Ἀχιλλεύς,<br/>
ὀτρύνων ἵππους τε καὶ ἀνέρας ἀσπιδιώτας.</ruby>

<ruby><rtc lang="grc" translate="no">πεντήκοντ' ἦσαν νῆες θοαί, ᾗσιν Ἀχιλλεὺς<br/>
ἐς Τροίην ἡγεῖτο Διὶ̈ φίλος: ἐν δὲ ἑκάστῃ<br/>
πεντήκοντ' ἔσαν ἄνδρες ἐπὶ κληῖ̈σιν ἑταῖροι:<br/>
πέντε δ' ἄρ' ἡγεμόνας ποιήσατο τοῖς ἐπεποίθει<br/>
σημαίνειν: αὐτὸς δὲ μέγα κρατέων ἤνασσε.<br/>
τῆς μὲν ἰῆς στιχὸς ἦρχε Μενέσθιος αἰολοθώρηξ<br/>
υἱὸς Σπερχειοῖο διιπετέος ποταμοῖο:<br/>
ὃν τέκε Πηλῆος θυγάτηρ καλὴ Πολυδώρη<br/>
Σπερχειῷ ἀκάμαντι γυνὴ θεῷ εὐνηθεῖσα,<br/>
αὐτὰρ ἐπίκλησιν Βώρῳ Περιήρεος υἷι,<br/>
ὅς ῥ' ἀναφανδὸν ὄπυιε πορὼν ἀπερείσια ἕδνα.<br/>
τῆς δ' ἑτέρης Εὔδωρος ἀρήϊος ἡγεμόνευε<br/>
παρθένιος, τὸν ἔτικτε χορῷ καλὴ Πολυμήλη<br/>
Φύλαντος θυγάτηρ: τῆς δὲ κρατὺς ἀργεϊφόντης<br/>
ἠράσατ', ὀφθαλμοῖσιν ἰδὼν μετὰ μελπομένῃσιν<br/>
ἐν χορῷ Ἀρτέμιδος χρυσηλακάτου κελαδεινῆς.<br/>
αὐτίκα δ' εἰς ὑπερῷ' ἀναβὰς παρελέξατο λάθρῃ<br/>
Ἑρμείας ἀκάκητα, πόρεν δέ οἱ ἀγλαὸν υἱὸν<br/>
Εὔδωρον πέρι μὲν θείειν ταχὺν ἠδὲ μαχητήν.<br/>
αὐτὰρ ἐπεὶ δὴ τόν γε μογοστόκος Εἰλείθυια<br/>
ἐξάγαγε πρὸ φόως δὲ καὶ ἠελίου ἴδεν αὐγάς,<br/>
τὴν μὲν Ἐχεκλῆος κρατερὸν μένος Ἀκτορίδαο<br/>
ἠγάγετο πρὸς δώματ', ἐπεὶ πόρε μυρία ἕδνα,<br/>
τὸν δ' ὃ γέρων Φύλας εὖ ἔτρεφεν ἠδ' ἀτίταλλεν<br/>
ἀμφαγαπαζόμενος ὡς εἴ θ' ἑὸν υἱὸν ἐόντα.<br/>
τῆς δὲ τρίτης Πείσανδρος ἀρήϊος ἡγεμόνευε<br/>
Μαιμαλίδης, ὃς πᾶσι μετέπρεπε Μυρμιδόνεσσιν<br/>
ἔγχεϊ μάρνασθαι μετὰ Πηλεί̈ωνος ἑταῖρον.<br/>
τῆς δὲ τετάρτης ἦρχε γέρων ἱππηλάτα Φοῖνιξ,<br/>
πέμπτης δ' Ἀλκιμέδων Λαέρκεος υἱὸς ἀμύμων.<br/>
αὐτὰρ ἐπεὶ δὴ πάντας ἅμ' ἡγεμόνεσσιν Ἀχιλλεὺς<br/>
στῆσεν ἐὺ̈ κρίνας, κρατερὸν δ' ἐπὶ μῦθον ἔτελλε:</ruby>

<ruby><rtc lang="grc" translate="no">Μυρμιδόνες μή τίς μοι ἀπειλάων λελαθέσθω,<br/>
ἃς ἐπὶ νηυσὶ θοῇσιν ἀπειλεῖτε Τρώεσσι<br/>
πάνθ' ὑπὸ μηνιθμόν, καί μ' ᾐτιάασθε ἕκαστος:<br/>
σχέτλιε Πηλέος υἱὲ χόλῳ ἄρα σ' ἔτρεφε μήτηρ,<br/>
νηλεές, ὃς παρὰ νηυσὶν ἔχεις ἀέκοντας ἑταίρους:<br/>
οἴκαδέ περ σὺν νηυσὶ νεώμεθα ποντοπόροισιν<br/>
αὖτις, ἐπεί ῥά τοι ὧδε κακὸς χόλος ἔμπεσε θυμῷ.<br/>
ταῦτά μ' ἀγειρόμενοι θάμ' ἐβάζετε: νῦν δὲ πέφανται<br/>
φυλόπιδος μέγα ἔργον, ἕης τὸ πρίν γ' ἐράασθε.<br/>
ἔνθά τις ἄλκιμον ἦτορ ἔχων Τρώεσσι μαχέσθω.</ruby>

<ruby><rtc lang="grc" translate="no">ὣς εἰπὼν ὄτρυνε μένος καὶ θυμὸν ἑκάστου.<br/>
μᾶλλον δὲ στίχες ἄρθεν, ἐπεὶ βασιλῆος ἄκουσαν.<br/>
ὡς δ' ὅτε τοῖχον ἀνὴρ ἀράρῃ πυκινοῖσι λίθοισι<br/>
δώματος ὑψηλοῖο βίας ἀνέμων ἀλεείνων,<br/>
ὣς ἄραρον κόρυθές τε καὶ ἀσπίδες ὀμφαλόεσσαι.<br/>
ἀσπὶς ἄρ' ἀσπίδ' ἔρειδε, κόρυς κόρυν, ἀνέρα δ' ἀνήρ:<br/>
ψαῦον δ' ἱππόκομοι κόρυθες λαμπροῖσι φάλοισι<br/>
νευόντων, ὡς πυκνοὶ ἐφέστασαν ἀλλήλοισι.<br/>
πάντων δὲ προπάροιθε δύ' ἀνέρε θωρήσσοντο<br/>
Πάτροκλός τε καὶ Αὐτομέδων ἕνα θυμὸν ἔχοντες<br/>
πρόσθεν Μυρμιδόνων πολεμιζέμεν. αὐτὰρ Ἀχιλλεὺς<br/>
βῆ ῥ' ἴμεν ἐς κλισίην, χηλοῦ δ' ἀπὸ πῶμ' ἀνέῳγε<br/>
καλῆς δαιδαλέης, τήν οἱ Θέτις ἀργυρόπεζα<br/>
θῆκ' ἐπὶ νηὸς ἄγεσθαι ἐὺ̈ πλήσασα χιτώνων<br/>
χλαινάων τ' ἀνεμοσκεπέων οὔλων τε ταπήτων.<br/>
ἔνθα δέ οἱ δέπας ἔσκε τετυγμένον, οὐδέ τις ἄλλος<br/>
οὔτ' ἀνδρῶν πίνεσκεν ἀπ' αὐτοῦ αἴθοπα οἶνον,<br/>
οὔτέ τεῳ σπένδεσκε θεῶν, ὅτε μὴ Διὶ πατρί.<br/>
τό ῥα τότ' ἐκ χηλοῖο λαβὼν ἐκάθηρε θεείῳ<br/>
πρῶτον, ἔπειτα δ' ἔνιψ' ὕδατος καλῇσι ῥοῇσι,<br/>
νίψατο δ' αὐτὸς χεῖρας, ἀφύσσατο δ' αἴθοπα οἶνον.<br/>
εὔχετ' ἔπειτα στὰς μέσῳ ἕρκεϊ, λεῖβε δὲ οἶνον<br/>
οὐρανὸν εἰσανιδών: Δία δ' οὐ λάθε τερπικέραυνον:<br/>
Ζεῦ ἄνα Δωδωναῖε Πελασγικὲ τηλόθι ναίων<br/>
Δωδώνης μεδέων δυσχειμέρου, ἀμφὶ δὲ Σελλοὶ<br/>
σοὶ ναίουσ' ὑποφῆται ἀνιπτόποδες χαμαιεῦναι,<br/>
ἠμὲν δή ποτ' ἐμὸν ἔπος ἔκλυες εὐξαμένοιο,<br/>
τίμησας μὲν ἐμέ, μέγα δ' ἴψαο λαὸν Ἀχαιῶν,<br/>
ἠδ' ἔτι καὶ νῦν μοι τόδ' ἐπικρήηνον ἐέλδωρ:<br/>
αὐτὸς μὲν γὰρ ἐγὼ μενέω νηῶν ἐν ἀγῶνι,<br/>
ἀλλ' ἕταρον πέμπω πολέσιν μετὰ Μυρμιδόνεσσι<br/>
μάρνασθαι: τῷ κῦδος ἅμα πρόες εὐρύοπα Ζεῦ,<br/>
θάρσυνον δέ οἱ ἦτορ ἐνὶ φρεσίν, ὄφρα καὶ Ἕκτωρ<br/>
εἴσεται ἤ ῥα καὶ οἶος ἐπίστηται πολεμίζειν<br/>
ἡμέτερος θεράπων, ἦ οἱ τότε χεῖρες ἄαπτοι<br/>
μαίνονθ', ὁππότ' ἐγώ περ ἴω μετὰ μῶλον Ἄρηος.<br/>
αὐτὰρ ἐπεί κ' ἀπὸ ναῦφι μάχην ἐνοπήν τε δίηται,<br/>
ἀσκηθής μοι ἔπειτα θοὰς ἐπὶ νῆας ἵκοιτο<br/>
τεύχεσί τε ξὺν πᾶσι καὶ ἀγχεμάχοις ἑτάροισιν.<br/>
ὣς ἔφατ' εὐχόμενος, τοῦ δ' ἔκλυε μητίετα Ζεύς.<br/>
τῷ δ' ἕτερον μὲν ἔδωκε πατήρ, ἕτερον δ' ἀνένευσε:<br/>
νηῶν μέν οἱ ἀπώσασθαι πόλεμόν τε μάχην τε<br/>
δῶκε, σόον δ' ἀνένευσε μάχης ἐξαπονέεσθαι.<br/>
ἤτοι ὃ μὲν σπείσας τε καὶ εὐξάμενος Διὶ πατρὶ<br/>
ἂψ κλισίην εἰσῆλθε, δέπας δ' ἀπέθηκ' ἐνὶ χηλῷ,<br/>
στῆ δὲ πάροιθ' ἐλθὼν κλισίης, ἔτι δ' ἤθελε θυμῷ<br/>
εἰσιδέειν Τρώων καὶ Ἀχαιῶν φύλοπιν αἰνήν.</ruby>

<ruby><rtc lang="grc" translate="no">οἳ δ' ἅμα Πατρόκλῳ μεγαλήτορι θωρηχθέντες<br/>
ἔστιχον, ὄφρ' ἐν Τρωσὶ μέγα φρονέοντες ὄρουσαν.<br/>
αὐτίκα δὲ σφήκεσσιν ἐοικότες ἐξεχέοντο<br/>
εἰνοδίοις, οὓς παῖδες ἐριδμαίνωσιν ἔθοντες<br/>
αἰεὶ κερτομέοντες ὁδῷ ἔπι οἰκί' ἔχοντας<br/>
νηπίαχοι: ξυνὸν δὲ κακὸν πολέεσσι τιθεῖσι.<br/>
τοὺς δ' εἴ περ παρά τίς τε κιὼν ἄνθρωπος ὁδίτης<br/>
κινήσῃ ἀέκων, οἳ δ' ἄλκιμον ἦτορ ἔχοντες<br/>
πρόσσω πᾶς πέτεται καὶ ἀμύνει οἷσι τέκεσσι.<br/>
τῶν τότε Μυρμιδόνες κραδίην καὶ θυμὸν ἔχοντες<br/>
ἐκ νηῶν ἐχέοντο: βοὴ δ' ἄσβεστος ὀρώρει.<br/>
Πάτροκλος δ' ἑτάροισιν ἐκέκλετο μακρὸν ἀύ̈σας:<br/>
Μυρμιδόνες ἕταροι Πηληϊάδεω Ἀχιλῆος<br/>
ἀνέρες ἔστε φίλοι, μνήσασθε δὲ θούριδος ἀλκῆς,<br/>
ὡς ἂν Πηλεί̈δην τιμήσομεν, ὃς μέγ' ἄριστος<br/>
Ἀργείων παρὰ νηυσὶ καὶ ἀγχέμαχοι θεράποντες,<br/>
γνῷ δὲ καὶ Ἀτρεί̈δης εὐρὺ κρείων Ἀγαμέμνων<br/>
ἣν ἄτην, ὅ τ' ἄριστον Ἀχαιῶν οὐδὲν ἔτισεν.</ruby>

<ruby><rtc lang="grc" translate="no">ὣς εἰπὼν ὄτρυνε μένος καὶ θυμὸν ἑκάστου,<br/>
ἐν δ' ἔπεσον Τρώεσσιν ἀολλέες: ἀμφὶ δὲ νῆες<br/>
σμερδαλέον κονάβησαν ἀϋσάντων ὑπ' Ἀχαιῶν.</ruby>

<ruby><rtc lang="grc" translate="no">Τρῶες δ' ὡς εἴδοντο Μενοιτίου ἄλκιμον υἱὸν<br/>
αὐτὸν καὶ θεράποντα σὺν ἔντεσι μαρμαίροντας,<br/>
πᾶσιν ὀρίνθη θυμός, ἐκίνηθεν δὲ φάλαγγες<br/>
ἐλπόμενοι παρὰ ναῦφι ποδώκεα Πηλεί̈ωνα<br/>
μηνιθμὸν μὲν ἀπορρῖψαι, φιλότητα δ' ἑλέσθαι:<br/>
πάπτηνεν δὲ ἕκαστος ὅπῃ φύγοι αἰπὺν ὄλεθρον.<br/>
Πάτροκλος δὲ πρῶτος ἀκόντισε δουρὶ φαεινῷ<br/>
ἀντικρὺ κατὰ μέσσον, ὅθι πλεῖστοι κλονέοντο,<br/>
νηὶ̈ πάρα πρυμνῇ μεγαθύμου Πρωτεσιλάου,<br/>
καὶ βάλε Πυραίχμην, ὃς Παίονας ἱπποκορυστὰς<br/>
ἤγαγεν ἐξ Ἀμυδῶνος ἀπ' Ἀξιοῦ εὐρὺ ῥέοντος:<br/>
τὸν βάλε δεξιὸν ὦμον: ὃ δ' ὕπτιος ἐν κονίῃσι<br/>
κάππεσεν οἰμώξας, ἕταροι δέ μιν ἀμφεφόβηθεν<br/>
Παίονες: ἐν γὰρ Πάτροκλος φόβον ἧκεν ἅπασιν<br/>
ἡγεμόνα κτείνας, ὃς ἀριστεύεσκε μάχεσθαι.<br/>
ἐκ νηῶν δ' ἔλασεν, κατὰ δ' ἔσβεσεν αἰθόμενον πῦρ.<br/>
ἡμιδαὴς δ' ἄρα νηῦς λίπετ' αὐτόθι: τοὶ δὲ φόβηθεν<br/>
Τρῶες θεσπεσίῳ ὁμάδῳ: Δαναοὶ δ' ἐπέχυντο<br/>
νῆας ἀνὰ γλαφυράς: ὅμαδος δ' ἀλίαστος ἐτύχθη.<br/>
ὡς δ' ὅτ' ἀφ' ὑψηλῆς κορυφῆς ὄρεος μεγάλοιο<br/>
κινήσῃ πυκινὴν νεφέλην στεροπηγερέτα Ζεύς,<br/>
ἔκ τ' ἔφανεν πᾶσαι σκοπιαὶ καὶ πρώονες ἄκροι<br/>
καὶ νάπαι, οὐρανόθεν δ' ἄρ' ὑπερράγη ἄσπετος αἰθήρ,<br/>
ὣς Δαναοὶ νηῶν μὲν ἀπωσάμενοι δήϊον πῦρ<br/>
τυτθὸν ἀνέπνευσαν, πολέμου δ' οὐ γίγνετ' ἐρωή:<br/>
οὐ γάρ πώ τι Τρῶες ἀρηϊφίλων ὑπ' Ἀχαιῶν<br/>
προτροπάδην φοβέοντο μελαινάων ἀπὸ νηῶν,<br/>
ἀλλ' ἔτ' ἄρ' ἀνθίσταντο, νεῶν δ' ὑπόεικον ἀνάγκῃ.<br/>
ἔνθα δ' ἀνὴρ ἕλεν ἄνδρα κεδασθείσης ὑσμίνης<br/>
ἡγεμόνων. πρῶτος δὲ Μενοιτίου ἄλκιμος υἱὸς<br/>
αὐτίκ' ἄρα στρεφθέντος Ἀρηϊλύκου βάλε μηρὸν<br/>
ἔγχεϊ ὀξυόεντι, διὰ πρὸ δὲ χαλκὸν ἔλασσε:<br/>
ῥῆξεν δ' ὀστέον ἔγχος, ὃ δὲ πρηνὴς ἐπὶ γαίῃ<br/>
κάππεσ': ἀτὰρ Μενέλαος ἀρήϊος οὖτα Θόαντα<br/>
στέρνον γυμνωθέντα παρ' ἀσπίδα, λῦσε δὲ γυῖα.<br/>
Φυλεί̈δης δ' Ἄμφικλον ἐφορμηθέντα δοκεύσας<br/>
ἔφθη ὀρεξάμενος πρυμνὸν σκέλος, ἔνθα πάχιστος<br/>
μυὼν ἀνθρώπου πέλεται: περὶ δ' ἔγχεος αἰχμῇ<br/>
νεῦρα διεσχίσθη: τὸν δὲ σκότος ὄσσε κάλυψε.<br/>
Νεστορίδαι δ' ὃ μὲν οὔτασ' Ἀτύμνιον ὀξέϊ δουρὶ<br/>
Ἀντίλοχος, λαπάρης δὲ διήλασε χάλκεον ἔγχος:<br/>
ἤριπε δὲ προπάροιθε. Μάρις δ' αὐτοσχεδὰ δουρὶ<br/>
Ἀντιλόχῳ ἐπόρουσε κασιγνήτοιο χολωθεὶς<br/>
στὰς πρόσθεν νέκυος: τοῦ δ' ἀντίθεος Θρασυμήδης<br/>
ἔφθη ὀρεξάμενος πρὶν οὐτάσαι, οὐδ' ἀφάμαρτεν,<br/>
ὦμον ἄφαρ: πρυμνὸν δὲ βραχίονα δουρὸς ἀκωκὴ<br/>
δρύψ' ἀπὸ μυώνων, ἀπὸ δ' ὀστέον ἄχρις ἄραξε:<br/>
δούπησεν δὲ πεσών, κατὰ δὲ σκότος ὄσσε κάλυψεν.<br/>
ὣς τὼ μὲν δοιοῖσι κασιγνήτοισι δαμέντε<br/>
βήτην εἰς Ἔρεβος Σαρπηδόνος ἐσθλοὶ ἑταῖροι<br/>
υἷες ἀκοντισταὶ Ἀμισωδάρου, ὅς ῥα Χίμαιραν<br/>
θρέψεν ἀμαιμακέτην πολέσιν κακὸν ἀνθρώποισιν.<br/>
Αἴας δὲ Κλεόβουλον Ὀϊλιάδης ἐπορούσας<br/>
ζωὸν ἕλε βλαφθέντα κατὰ κλόνον: ἀλλά οἱ αὖθι<br/>
λῦσε μένος πλήξας ξίφει αὐχένα κωπήεντι.<br/>
πᾶν δ' ὑπεθερμάνθη ξίφος αἵματι: τὸν δὲ κατ' ὄσσε<br/>
ἔλλαβε πορφύρεος θάνατος καὶ μοῖρα κραταιή.<br/>
Πηνέλεως δὲ Λύκων τε συνέδραμον: ἔγχεσι μὲν γὰρ<br/>
ἤμβροτον ἀλλήλων, μέλεον δ' ἠκόντισαν ἄμφω:<br/>
τὼ δ' αὖτις ξιφέεσσι συνέδραμον. ἔνθα Λύκων μὲν<br/>
ἱπποκόμου κόρυθος φάλον ἤλασεν, ἀμφὶ δὲ καυλὸν<br/>
φάσγανον ἐρραίσθη: ὃ δ' ὑπ' οὔατος αὐχένα θεῖνε<br/>
Πηνέλεως, πᾶν δ' εἴσω ἔδυ ξίφος, ἔσχεθε δ' οἶον<br/>
δέρμα, παρηέρθη δὲ κάρη, ὑπέλυντο δὲ γυῖα.<br/>
Μηριόνης δ' Ἀκάμαντα κιχεὶς ποσὶ καρπαλίμοισι<br/>
νύξ' ἵππων ἐπιβησόμενον κατὰ δεξιὸν ὦμον:<br/>
ἤριπε δ' ἐξ ὀχέων, κατὰ δ' ὀφθαλμῶν κέχυτ' ἀχλύς.<br/>
Ἰδομενεὺς δ' Ἐρύμαντα κατὰ στόμα νηλέϊ χαλκῷ<br/>
νύξε: τὸ δ' ἀντικρὺ δόρυ χάλκεον ἐξεπέρησε<br/>
νέρθεν ὑπ' ἐγκεφάλοιο, κέασσε δ' ἄρ' ὀστέα λευκά:<br/>
ἐκ δ' ἐτίναχθεν ὀδόντες, ἐνέπλησθεν δέ οἱ ἄμφω<br/>
αἵματος ὀφθαλμοί: τὸ δ' ἀνὰ στόμα καὶ κατὰ ῥῖνας<br/>
πρῆσε χανών: θανάτου δὲ μέλαν νέφος ἀμφεκάλυψεν.<br/>
οὗτοι ἄρ' ἡγεμόνες Δαναῶν ἕλον ἄνδρα ἕκαστος.<br/>
ὡς δὲ λύκοι ἄρνεσσιν ἐπέχραον ἢ ἐρίφοισι<br/>
σίνται ὑπ' ἐκ μήλων αἱρεύμενοι, αἵ τ' ἐν ὄρεσσι<br/>
ποιμένος ἀφραδίῃσι διέτμαγεν: οἳ δὲ ἰδόντες<br/>
αἶψα διαρπάζουσιν ἀνάλκιδα θυμὸν ἐχούσας:<br/>
ὣς Δαναοὶ Τρώεσσιν ἐπέχραον: οἳ δὲ φόβοιο<br/>
δυσκελάδου μνήσαντο, λάθοντο δὲ θούριδος ἀλκῆς.</ruby>

<ruby><rtc lang="grc" translate="no">Αἴας δ' ὃ μέγας αἰὲν ἐφ' Ἕκτορι χαλκοκορυστῇ<br/>
ἵετ' ἀκοντίσσαι: ὃ δὲ ἰδρείῃ πολέμοιο<br/>
ἀσπίδι ταυρείῃ κεκαλυμμένος εὐρέας ὤμους<br/>
σκέπτετ' ὀϊστῶν τε ῥοῖζον καὶ δοῦπον ἀκόντων.<br/>
ἦ μὲν δὴ γίγνωσκε μάχης ἑτεραλκέα νίκην:<br/>
ἀλλὰ καὶ ὧς ἀνέμιμνε, σάω δ' ἐρίηρας ἑταίρους.</ruby>

<ruby><rtc lang="grc" translate="no">ὡς δ' ὅτ' ἀπ' Οὐλύμπου νέφος ἔρχεται οὐρανὸν εἴσω<br/>
αἰθέρος ἐκ δίης, ὅτε τε Ζεὺς λαίλαπα τείνῃ,<br/>
ὣς τῶν ἐκ νηῶν γένετο ἰαχή τε φόβος τε,<br/>
οὐδὲ κατὰ μοῖραν πέραον πάλιν. Ἕκτορα δ' ἵπποι<br/>
ἔκφερον ὠκύποδες σὺν τεύχεσι, λεῖπε δὲ λαὸν<br/>
Τρωϊκόν, οὓς ἀέκοντας ὀρυκτὴ τάφρος ἔρυκε.<br/>
πολλοὶ δ' ἐν τάφρῳ ἐρυσάρματες ὠκέες ἵπποι<br/>
ἄξαντ' ἐν πρώτῳ ῥυμῷ λίπον ἅρματ' ἀνάκτων,<br/>
Πάτροκλος δ' ἕπετο σφεδανὸν Δαναοῖσι κελεύων<br/>
Τρωσὶ κακὰ φρονέων: οἳ δὲ ἰαχῇ τε φόβῳ τε<br/>
πάσας πλῆσαν ὁδούς, ἐπεὶ ἂρ τμάγεν: ὕψι δ' ἀέλλη<br/>
σκίδναθ' ὑπὸ νεφέων, τανύοντο δὲ μώνυχες ἵπποι<br/>
ἄψορρον προτὶ ἄστυ νεῶν ἄπο καὶ κλισιάων.<br/>
Πάτροκλος δ' ᾗ πλεῖστον ὀρινόμενον ἴδε λαόν,<br/>
τῇ ῥ' ἔχ' ὁμοκλήσας: ὑπὸ δ' ἄξοσι φῶτες ἔπιπτον<br/>
πρηνέες ἐξ ὀχέων, δίφροι δ' ἀνακυμβαλίαζον.<br/>
ἀντικρὺ δ' ἄρα τάφρον ὑπέρθορον ὠκέες ἵπποι<br/>
ἄμβροτοι, οὓς Πηλῆϊ θεοὶ δόσαν ἀγλαὰ δῶρα,<br/>
πρόσσω ἱέμενοι, ἐπὶ δ' Ἕκτορι κέκλετο θυμός:<br/>
ἵετο γὰρ βαλέειν: τὸν δ' ἔκφερον ὠκέες ἵπποι.<br/>
ὡς δ' ὑπὸ λαίλαπι πᾶσα κελαινὴ βέβριθε χθὼν<br/>
ἤματ' ὀπωρινῷ, ὅτε λαβρότατον χέει ὕδωρ<br/>
Ζεύς, ὅτε δή ῥ' ἄνδρεσσι κοτεσσάμενος χαλεπήνῃ,<br/>
οἳ βίῃ εἰν ἀγορῇ σκολιὰς κρίνωσι θέμιστας,<br/>
ἐκ δὲ δίκην ἐλάσωσι θεῶν ὄπιν οὐκ ἀλέγοντες:<br/>
τῶν δέ τε πάντες μὲν ποταμοὶ πλήθουσι ῥέοντες,<br/>
πολλὰς δὲ κλιτῦς τότ' ἀποτμήγουσι χαράδραι,<br/>
ἐς δ' ἅλα πορφυρέην μεγάλα στενάχουσι ῥέουσαι<br/>
ἐξ ὀρέων ἐπικάρ, μινύθει δέ τε ἔργ' ἀνθρώπων:<br/>
ὣς ἵπποι Τρῳαὶ μεγάλα στενάχοντο θέουσαι.</ruby>

<ruby><rtc lang="grc" translate="no">Πάτροκλος δ' ἐπεὶ οὖν πρώτας ἐπέκερσε φάλαγγας,<br/>
ἂψ ἐπὶ νῆας ἔεργε παλιμπετές, οὐδὲ πόληος<br/>
εἴα ἱεμένους ἐπιβαινέμεν, ἀλλὰ μεσηγὺ<br/>
νηῶν καὶ ποταμοῦ καὶ τείχεος ὑψηλοῖο<br/>
κτεῖνε μεταί̈σσων, πολέων δ' ἀπετίνυτο ποινήν.<br/>
ἔνθ' ἤτοι Πρόνοον πρῶτον βάλε δουρὶ φαεινῷ<br/>
στέρνον γυμνωθέντα παρ' ἀσπίδα, λῦσε δὲ γυῖα:<br/>
δούπησεν δὲ πεσών: ὃ δὲ Θέστορα Ἤνοπος υἱὸν<br/>
δεύτερον ὁρμηθείς: ὃ μὲν εὐξέστῳ ἐνὶ δίφρῳ<br/>
ἧστο ἀλείς: ἐκ γὰρ πλήγη φρένας, ἐκ δ' ἄρα χειρῶν<br/>
ἡνία ἠί̈χθησαν: ὃ δ' ἔγχεϊ νύξε παραστὰς<br/>
γναθμὸν δεξιτερόν, διὰ δ' αὐτοῦ πεῖρεν ὀδόντων,<br/>
ἕλκε δὲ δουρὸς ἑλὼν ὑπὲρ ἄντυγος, ὡς ὅτε τις φὼς<br/>
πέτρῃ ἔπι προβλῆτι καθήμενος ἱερὸν ἰχθὺν<br/>
ἐκ πόντοιο θύραζε λίνῳ καὶ ἤνοπι χαλκῷ:<br/>
ὣς ἕλκ' ἐκ δίφροιο κεχηνότα δουρὶ φαεινῷ,<br/>
κὰδ δ' ἄρ' ἐπὶ στόμ' ἔωσε: πεσόντα δέ μιν λίπε θυμός.<br/>
αὐτὰρ ἔπειτ' Ἐρύλαον ἐπεσσύμενον βάλε πέτρῳ<br/>
μέσσην κὰκ κεφαλήν: ἣ δ' ἄνδιχα πᾶσα κεάσθη<br/>
ἐν κόρυθι βριαρῇ: ὃ δ' ἄρα πρηνὴς ἐπὶ γαίῃ<br/>
κάππεσεν, ἀμφὶ δέ μιν θάνατος χύτο θυμοραϊστής.<br/>
αὐτὰρ ἔπειτ' Ἐρύμαντα καὶ Ἀμφοτερὸν καὶ Ἐπάλτην<br/>
Τληπόλεμόν τε Δαμαστορίδην Ἐχίον τε Πύριν τε<br/>
Ἰφέα τ' Εὔιππόν τε καὶ Ἀργεάδην Πολύμηλον<br/>
πάντας ἐπασσυτέρους πέλασε χθονὶ πουλυβοτείρῃ.</ruby>

<ruby><rtc lang="grc" translate="no">Σαρπηδὼν δ' ὡς οὖν ἴδ' ἀμιτροχίτωνας ἑταίρους<br/>
χέρσ' ὕπο Πατρόκλοιο Μενοιτιάδαο δαμέντας,<br/>
κέκλετ' ἄρ' ἀντιθέοισι καθαπτόμενος Λυκίοισιν:<br/>
αἰδὼς ὦ Λύκιοι: πόσε φεύγετε; νῦν θοοὶ ἔστε.<br/>
ἀντήσω γὰρ ἐγὼ τοῦδ' ἀνέρος, ὄφρα δαείω<br/>
ὅς τις ὅδε κρατέει καὶ δὴ κακὰ πολλὰ ἔοργε<br/>
Τρῶας, ἐπεὶ πολλῶν τε καὶ ἐσθλῶν γούνατ' ἔλυσεν.</ruby>

<ruby><rtc lang="grc" translate="no">ἦ ῥα, καὶ ἐξ ὀχέων σὺν τεύχεσιν ἆλτο χαμᾶζε.<br/>
Πάτροκλος δ' ἑτέρωθεν ἐπεὶ ἴδεν ἔκθορε δίφρου.<br/>
οἳ δ' ὥς τ' αἰγυπιοὶ γαμψώνυχες ἀγκυλοχεῖλαι<br/>
πέτρῃ ἐφ' ὑψηλῇ μεγάλα κλάζοντε μάχωνται,<br/>
ὣς οἳ κεκλήγοντες ἐπ' ἀλλήλοισιν ὄρουσαν.<br/>
τοὺς δὲ ἰδὼν ἐλέησε Κρόνου πάϊς ἀγκυλομήτεω,<br/>
Ἥρην δὲ προσέειπε κασιγνήτην ἄλοχόν τε:<br/>
ὤ μοι ἐγών, ὅ τέ μοι Σαρπηδόνα φίλτατον ἀνδρῶν<br/>
μοῖρ' ὑπὸ Πατρόκλοιο Μενοιτιάδαο δαμῆναι.<br/>
διχθὰ δέ μοι κραδίη μέμονε φρεσὶν ὁρμαίνοντι,<br/>
ἤ μιν ζωὸν ἐόντα μάχης ἄπο δακρυοέσσης<br/>
θείω ἀναρπάξας Λυκίης ἐν πίονι δήμῳ,<br/>
ἦ ἤδη ὑπὸ χερσὶ Μενοιτιάδαο δαμάσσω.<br/>
τὸν δ' ἠμείβετ' ἔπειτα βοῶπις πότνια Ἥρη:<br/>
αἰνότατε Κρονίδη ποῖον τὸν μῦθον ἔειπες.<br/>
ἄνδρα θνητὸν ἐόντα πάλαι πεπρωμένον αἴσῃ<br/>
ἂψ ἐθέλεις θανάτοιο δυσηχέος ἐξαναλῦσαι;<br/>
ἔρδ': ἀτὰρ οὔ τοι πάντες ἐπαινέομεν θεοὶ ἄλλοι.<br/>
ἄλλο δέ τοι ἐρέω, σὺ δ' ἐνὶ φρεσὶ βάλλεο σῇσιν:<br/>
αἴ κε ζὼν πέμψῃς Σαρπηδόνα ὃν δὲ δόμον δέ,<br/>
φράζεο μή τις ἔπειτα θεῶν ἐθέλῃσι καὶ ἄλλος<br/>
πέμπειν ὃν φίλον υἱὸν ἀπὸ κρατερῆς ὑσμίνης:<br/>
πολλοὶ γὰρ περὶ ἄστυ μέγα Πριάμοιο μάχονται<br/>
υἱέες ἀθανάτων, τοῖσιν κότον αἰνὸν ἐνήσεις.<br/>
ἀλλ' εἴ τοι φίλος ἐστί, τεὸν δ' ὀλοφύρεται ἦτορ,<br/>
ἤτοι μέν μιν ἔασον ἐνὶ κρατερῇ ὑσμίνῃ<br/>
χέρσ' ὕπο Πατρόκλοιο Μενοιτιάδαο δαμῆναι:<br/>
αὐτὰρ ἐπὴν δὴ τόν γε λίπῃ ψυχή τε καὶ αἰών,<br/>
πέμπειν μιν θάνατόν τε φέρειν καὶ νήδυμον ὕπνον<br/>
εἰς ὅ κε δὴ Λυκίης εὐρείης δῆμον ἵκωνται,<br/>
ἔνθά ἑ ταρχύσουσι κασίγνητοί τε ἔται τε<br/>
τύμβῳ τε στήλῃ τε: τὸ γὰρ γέρας ἐστὶ θανόντων.</ruby>

<ruby><rtc lang="grc" translate="no">ὣς ἔφατ', οὐδ' ἀπίθησε πατὴρ ἀνδρῶν τε θεῶν τε:<br/>
αἱματοέσσας δὲ ψιάδας κατέχευεν ἔραζε<br/>
παῖδα φίλον τιμῶν, τόν οἱ Πάτροκλος ἔμελλε<br/>
φθίσειν ἐν Τροίῃ ἐριβώλακι τηλόθι πάτρης.</ruby>

<ruby><rtc lang="grc" translate="no">οἳ δ' ὅτε δὴ σχεδὸν ἦσαν ἐπ' ἀλλήλοισιν ἰόντες,<br/>
ἔνθ' ἤτοι Πάτροκλος ἀγακλειτὸν Θρασύμηλον,<br/>
ὅς ῥ' ἠὺ̈ς θεράπων Σαρπηδόνος ἦεν ἄνακτος,<br/>
τὸν βάλε νείαιραν κατὰ γαστέρα, λῦσε δὲ γυῖα.<br/>
Σαρπηδὼν δ' αὐτοῦ μὲν ἀπήμβροτε δουρὶ φαεινῷ<br/>
δεύτερον ὁρμηθείς, ὃ δὲ Πήδασον οὔτασεν ἵππον<br/>
ἔγχεϊ δεξιὸν ὦμον: ὃ δ' ἔβραχε θυμὸν ἀί̈σθων,<br/>
κὰδ δ' ἔπεσ' ἐν κονίῃσι μακών, ἀπὸ δ' ἔπτατο θυμός.<br/>
τὼ δὲ διαστήτην, κρίκε δὲ ζυγόν, ἡνία δέ σφι<br/>
σύγχυτ', ἐπεὶ δὴ κεῖτο παρήορος ἐν κονίῃσι.<br/>
τοῖο μὲν Αὐτομέδων δουρικλυτὸς εὕρετο τέκμωρ:<br/>
σπασσάμενος τανύηκες ἄορ παχέος παρὰ μηροῦ<br/>
ἀί̈ξας ἀπέκοψε παρήορον οὐδ' ἐμάτησε:<br/>
τὼ δ' ἰθυνθήτην, ἐν δὲ ῥυτῆρσι τάνυσθεν:<br/>
τὼ δ' αὖτις συνίτην ἔριδος πέρι θυμοβόροιο.<br/>
ἔνθ' αὖ Σαρπηδὼν μὲν ἀπήμβροτε δουρὶ φαεινῷ,<br/>
Πατρόκλου δ' ὑπὲρ ὦμον ἀριστερὸν ἤλυθ' ἀκωκὴ<br/>
ἔγχεος, οὐδ' ἔβαλ' αὐτόν: ὃ δ' ὕστερος ὄρνυτο χαλκῷ<br/>
Πάτροκλος: τοῦ δ' οὐχ ἅλιον βέλος ἔκφυγε χειρός,<br/>
ἀλλ' ἔβαλ' ἔνθ' ἄρα τε φρένες ἔρχαται ἀμφ' ἁδινὸν κῆρ.<br/>
ἤριπε δ' ὡς ὅτε τις δρῦς ἤριπεν ἢ ἀχερωὶ̈ς<br/>
ἠὲ πίτυς βλωθρή, τήν τ' οὔρεσι τέκτονες ἄνδρες<br/>
ἐξέταμον πελέκεσσι νεήκεσι νήϊον εἶναι:<br/>
ὣς ὃ πρόσθ' ἵππων καὶ δίφρου κεῖτο τανυσθεὶς<br/>
βεβρυχὼς κόνιος δεδραγμένος αἱματοέσσης.<br/>
ἠύ̈τε ταῦρον ἔπεφνε λέων ἀγέληφι μετελθὼν<br/>
αἴθωνα μεγάθυμον ἐν εἰλιπόδεσσι βόεσσι,<br/>
ὤλετό τε στενάχων ὑπὸ γαμφηλῇσι λέοντος,<br/>
ὣς ὑπὸ Πατρόκλῳ Λυκίων ἀγὸς ἀσπιστάων<br/>
κτεινόμενος μενέαινε, φίλον δ' ὀνόμηνεν ἑταῖρον:<br/>
Γλαῦκε πέπον πολεμιστὰ μετ' ἀνδράσι νῦν σε μάλα χρὴ<br/>
αἰχμητήν τ' ἔμεναι καὶ θαρσαλέον πολεμιστήν:<br/>
νῦν τοι ἐελδέσθω πόλεμος κακός, εἰ θοός ἐσσι.<br/>
πρῶτα μὲν ὄτρυνον Λυκίων ἡγήτορας ἄνδρας<br/>
πάντῃ ἐποιχόμενος Σαρπηδόνος ἀμφιμάχεσθαι:<br/>
αὐτὰρ ἔπειτα καὶ αὐτὸς ἐμεῦ πέρι μάρναο χαλκῷ.<br/>
σοὶ γὰρ ἐγὼ καὶ ἔπειτα κατηφείη καὶ ὄνειδος<br/>
ἔσσομαι ἤματα πάντα διαμπερές, εἴ κέ μ' Ἀχαιοὶ<br/>
τεύχεα συλήσωσι νεῶν ἐν ἀγῶνι πεσόντα.<br/>
ἀλλ' ἔχεο κρατερῶς, ὄτρυνε δὲ λαὸν ἅπαντα.</ruby>

<ruby><rtc lang="grc" translate="no">ὣς ἄρα μιν εἰπόντα τέλος θανάτοιο κάλυψεν<br/>
ὀφθαλμοὺς ῥῖνάς θ': ὃ δὲ λὰξ ἐν στήθεσι βαίνων<br/>
ἐκ χροὸς ἕλκε δόρυ, προτὶ δὲ φρένες αὐτῷ ἕποντο:<br/>
τοῖο δ' ἅμα ψυχήν τε καὶ ἔγχεος ἐξέρυσ' αἰχμήν.<br/>
Μυρμιδόνες δ' αὐτοῦ σχέθον ἵππους φυσιόωντας<br/>
ἱεμένους φοβέεσθαι, ἐπεὶ λίπον ἅρματ' ἀνάκτων.</ruby>

<ruby><rtc lang="grc" translate="no">Γλαύκῳ δ' αἰνὸν ἄχος γένετο φθογγῆς ἀί̈οντι:<br/>
ὠρίνθη δέ οἱ ἦτορ ὅ τ' οὐ δύνατο προσαμῦναι.<br/>
χειρὶ δ' ἑλὼν ἐπίεζε βραχίονα: τεῖρε γὰρ αὐτὸν<br/>
ἕλκος, ὃ δή μιν Τεῦκρος ἐπεσσύμενον βάλεν ἰῷ<br/>
τείχεος ὑψηλοῖο, ἀρὴν ἑτάροισιν ἀμύνων.<br/>
εὐχόμενος δ' ἄρα εἶπεν ἑκηβόλῳ Ἀπόλλωνι:<br/>
κλῦθι ἄναξ ὅς που Λυκίης ἐν πίονι δήμῳ<br/>
εἲς ἢ ἐνὶ Τροίῃ: δύνασαι δὲ σὺ πάντοσ' ἀκούειν<br/>
ἀνέρι κηδομένῳ, ὡς νῦν ἐμὲ κῆδος ἱκάνει.<br/>
ἕλκος μὲν γὰρ ἔχω τόδε καρτερόν, ἀμφὶ δέ μοι χεὶρ<br/>
ὀξείῃς ὀδύνῃσιν ἐλήλαται, οὐδέ μοι αἷμα<br/>
τερσῆναι δύναται, βαρύθει δέ μοι ὦμος ὑπ' αὐτοῦ:<br/>
ἔγχος δ' οὐ δύναμαι σχεῖν ἔμπεδον, οὐδὲ μάχεσθαι<br/>
ἐλθὼν δυσμενέεσσιν. ἀνὴρ δ' ὤριστος ὄλωλε<br/>
Σαρπηδὼν Διὸς υἱός: ὃ δ' οὐ οὗ παιδὸς ἀμύνει.<br/>
ἀλλὰ σύ πέρ μοι ἄναξ τόδε καρτερὸν ἕλκος ἄκεσσαι,<br/>
κοίμησον δ' ὀδύνας, δὸς δὲ κράτος, ὄφρ' ἑτάροισι<br/>
κεκλόμενος Λυκίοισιν ἐποτρύνω πολεμίζειν,<br/>
αὐτός τ' ἀμφὶ νέκυι κατατεθνηῶτι μάχωμαι.</ruby>

<ruby><rtc lang="grc" translate="no">ὣς ἔφατ' εὐχόμενος, τοῦ δ' ἔκλυε Φοῖβος Ἀπόλλων.<br/>
αὐτίκα παῦσ' ὀδύνας ἀπὸ δ' ἕλκεος ἀργαλέοιο<br/>
αἷμα μέλαν τέρσηνε, μένος δέ οἱ ἔμβαλε θυμῷ.<br/>
Γλαῦκος δ' ἔγνω ᾗσιν ἐνὶ φρεσὶ γήθησέν τε<br/>
ὅττί οἱ ὦκ' ἤκουσε μέγας θεὸς εὐξαμένοιο.<br/>
πρῶτα μὲν ὄτρυνεν Λυκίων ἡγήτορας ἄνδρας<br/>
πάντῃ ἐποιχόμενος Σαρπηδόνος ἀμφιμάχεσθαι:<br/>
αὐτὰρ ἔπειτα μετὰ Τρῶας κίε μακρὰ βιβάσθων<br/>
Πουλυδάμαντ' ἔπι Πανθοί̈δην καὶ Ἀγήνορα δῖον,<br/>
βῆ δὲ μετ' Αἰνείαν τε καὶ Ἕκτορα χαλκοκορυστήν,<br/>
ἀγχοῦ δ' ἱστάμενος ἔπεα πτερόεντα προσηύδα:<br/>
Ἕκτορ νῦν δὴ πάγχυ λελασμένος εἰς ἐπικούρων,<br/>
οἳ σέθεν εἵνεκα τῆλε φίλων καὶ πατρίδος αἴης<br/>
θυμὸν ἀποφθινύθουσι: σὺ δ' οὐκ ἐθέλεις ἐπαμύνειν.<br/>
κεῖται Σαρπηδὼν Λυκίων ἀγὸς ἀσπιστάων,<br/>
ὃς Λυκίην εἴρυτο δίκῃσί τε καὶ σθένεϊ ᾧ:<br/>
τὸν δ' ὑπὸ Πατρόκλῳ δάμασ' ἔγχεϊ χάλκεος Ἄρης.<br/>
ἀλλὰ φίλοι πάρστητε, νεμεσσήθητε δὲ θυμῷ,<br/>
μὴ ἀπὸ τεύχε' ἕλωνται, ἀεικίσσωσι δὲ νεκρὸν<br/>
Μυρμιδόνες, Δαναῶν κεχολωμένοι ὅσσοι ὄλοντο,<br/>
τοὺς ἐπὶ νηυσὶ θοῇσιν ἐπέφνομεν ἐγχείῃσιν.<br/>
ὣς ἔφατο, Τρῶας δὲ κατὰ κρῆθεν λάβε πένθος<br/>
ἄσχετον, οὐκ ἐπιεικτόν, ἐπεί σφισιν ἕρμα πόληος<br/>
ἔσκε καὶ ἀλλοδαπός περ ἐών: πολέες γὰρ ἅμ' αὐτῷ<br/>
λαοὶ ἕποντ', ἐν δ' αὐτὸς ἀριστεύεσκε μάχεσθαι:<br/>
βὰν δ' ἰθὺς Δαναῶν λελιημένοι: ἦρχε δ' ἄρά σφιν<br/>
Ἕκτωρ χωόμενος Σαρπηδόνος. αὐτὰρ Ἀχαιοὺς<br/>
ὦρσε Μενοιτιάδεω Πατροκλῆος λάσιον κῆρ:<br/>
Αἴαντε πρώτω προσέφη μεμαῶτε καὶ αὐτώ:<br/>
Αἴαντε νῦν σφῶϊν ἀμύνεσθαι φίλον ἔστω,<br/>
οἷοί περ πάρος ἦτε μετ' ἀνδράσιν ἢ καὶ ἀρείους.<br/>
κεῖται ἀνὴρ ὃς πρῶτος ἐσήλατο τεῖχος Ἀχαιῶν<br/>
Σαρπηδών: ἀλλ' εἴ μιν ἀεικισσαίμεθ' ἑλόντες,<br/>
τεύχεά τ' ὤμοιιν ἀφελοίμεθα, καί τιν' ἑταίρων<br/>
αὐτοῦ ἀμυνομένων δαμασαίμεθα νηλέϊ χαλκῷ.</ruby>

<ruby><rtc lang="grc" translate="no">ὣς ἔφαθ', οἳ δὲ καὶ αὐτοὶ ἀλέξασθαι μενέαινον.<br/>
οἳ δ' ἐπεὶ ἀμφοτέρωθεν ἐκαρτύναντο φάλαγγας<br/>
Τρῶες καὶ Λύκιοι καὶ Μυρμιδόνες καὶ Ἀχαιοί,<br/>
σύμβαλον ἀμφὶ νέκυι κατατεθνηῶτι μάχεσθαι<br/>
δεινὸν ἀύ̈σαντες: μέγα δ' ἔβραχε τεύχεα φωτῶν.<br/>
Ζεὺς δ' ἐπὶ νύκτ' ὀλοὴν τάνυσε κρατερῇ ὑσμίνῃ,<br/>
ὄφρα φίλῳ περὶ παιδὶ μάχης ὀλοὸς πόνος εἴη.<br/>
ὦσαν δὲ πρότεροι Τρῶες ἑλίκωπας Ἀχαιούς:<br/>
βλῆτο γὰρ οὔ τι κάκιστος ἀνὴρ μετὰ Μυρμιδόνεσσιν<br/>
υἱὸς Ἀγακλῆος μεγαθύμου δῖος Ἐπειγεύς,<br/>
ὅς ῥ' ἐν Βουδείῳ εὖ ναιομένῳ ἤνασσε<br/>
τὸ πρίν: ἀτὰρ τότε γ' ἐσθλὸν ἀνεψιὸν ἐξεναρίξας<br/>
ἐς Πηλῆ' ἱκέτευσε καὶ ἐς Θέτιν ἀργυρόπεζαν:<br/>
οἳ δ' ἅμ' Ἀχιλλῆϊ ῥηξήνορι πέμπον ἕπεσθαι<br/>
Ἴλιον εἰς εὔπωλον, ἵνα Τρώεσσι μάχοιτο.<br/>
τόν ῥα τόθ' ἁπτόμενον νέκυος βάλε φαίδιμος Ἕκτωρ<br/>
χερμαδίῳ κεφαλήν: ἣ δ' ἄνδιχα πᾶσα κεάσθη<br/>
ἐν κόρυθι βριαρῇ: ὃ δ' ἄρα πρηνὴς ἐπὶ νεκρῷ<br/>
κάππεσεν, ἀμφὶ δέ μιν θάνατος χύτο θυμοραϊστής.<br/>
Πατρόκλῳ δ' ἄρ' ἄχος γένετο φθιμένου ἑτάροιο,<br/>
ἴθυσεν δὲ διὰ προμάχων ἴρηκι ἐοικὼς<br/>
ὠκέϊ, ὅς τ' ἐφόβησε κολοιούς τε ψῆράς τε:<br/>
ὣς ἰθὺς Λυκίων Πατρόκλεες ἱπποκέλευθε<br/>
ἔσσυο καὶ Τρώων, κεχόλωσο δὲ κῆρ ἑτάροιο.<br/>
καί ῥ' ἔβαλε Σθενέλαον Ἰθαιμένεος φίλον υἱὸν<br/>
αὐχένα χερμαδίῳ, ῥῆξεν δ' ἀπὸ τοῖο τένοντας.<br/>
χώρησαν δ' ὑπό τε πρόμαχοι καὶ φαίδιμος Ἕκτωρ.<br/>
ὅσση δ' αἰγανέης ῥιπὴ ταναοῖο τέτυκται,<br/>
ἥν ῥά τ' ἀνὴρ ἀφέῃ πειρώμενος ἢ ἐν ἀέθλῳ<br/>
ἠὲ καὶ ἐν πολέμῳ δηί̈ων ὕπο θυμοραϊστέων,<br/>
τόσσον ἐχώρησαν Τρῶες, ὤσαντο δ' Ἀχαιοί.<br/>
Γλαῦκος δὲ πρῶτος Λυκίων ἀγὸς ἀσπιστάων<br/>
ἐτράπετ', ἔκτεινεν δὲ Βαθυκλῆα μεγάθυμον<br/>
Χάλκωνος φίλον υἱόν, ὃς Ἑλλάδι οἰκία ναίων<br/>
ὄλβῳ τε πλούτῳ τε μετέπρεπε Μυρμιδόνεσσι.<br/>
τὸν μὲν ἄρα Γλαῦκος στῆθος μέσον οὔτασε δουρὶ<br/>
στρεφθεὶς ἐξαπίνης, ὅτε μιν κατέμαρπτε διώκων:<br/>
δούπησεν δὲ πεσών: πυκινὸν δ' ἄχος ἔλλαβ' Ἀχαιούς,<br/>
ὡς ἔπεσ' ἐσθλὸς ἀνήρ: μέγα δὲ Τρῶες κεχάροντο,<br/>
στὰν δ' ἀμφ' αὐτὸν ἰόντες ἀολλέες: οὐδ' ἄρ' Ἀχαιοὶ<br/>
ἀλκῆς ἐξελάθοντο, μένος δ' ἰθὺς φέρον αὐτῶν.<br/>
ἔνθ' αὖ Μηριόνης Τρώων ἕλεν ἄνδρα κορυστὴν<br/>
Λαόγονον θρασὺν υἱὸν Ὀνήτορος, ὃς Διὸς ἱρεὺς<br/>
Ἰδαίου ἐτέτυκτο, θεὸς δ' ὣς τίετο δήμῳ.<br/>
τὸν βάλ' ὑπὸ γναθμοῖο καὶ οὔατος: ὦκα δὲ θυμὸς<br/>
ᾤχετ' ἀπὸ μελέων, στυγερὸς δ' ἄρα μιν σκότος εἷλεν.<br/>
Αἰνείας δ' ἐπὶ Μηριόνῃ δόρυ χάλκεον ἧκεν:<br/>
ἔλπετο γὰρ τεύξεσθαι ὑπασπίδια προβιβῶντος.<br/>
ἀλλ' ὃ μὲν ἄντα ἰδὼν ἠλεύατο χάλκεον ἔγχος:<br/>
πρόσσω γὰρ κατέκυψε, τὸ δ' ἐξόπιθεν δόρυ μακρὸν<br/>
οὔδει ἐνισκίμφθη, ἐπὶ δ' οὐρίαχος πελεμίχθη<br/>
ἔγχεος: ἔνθα δ' ἔπειτ' ἀφίει μένος ὄβριμος Ἄρης.<br/>
αἰχμὴ δ' Αἰνείαο κραδαινομένη κατὰ γαίης<br/>
ᾤχετ', ἐπεί ῥ' ἅλιον στιβαρῆς ἀπὸ χειρὸς ὄρουσεν.<br/>
Αἰνείας δ' ἄρα θυμὸν ἐχώσατο φώνησέν τε:<br/>
Μηριόνη τάχα κέν σε καὶ ὀρχηστήν περ ἐόντα<br/>
ἔγχος ἐμὸν κατέπαυσε διαμπερές, εἴ σ' ἔβαλόν περ.<br/>
τὸν δ' αὖ Μηριόνης δουρικλυτὸς ἀντίον ηὔδα:<br/>
Αἰνεία χαλεπόν σε καὶ ἴφθιμόν περ ἐόντα<br/>
πάντων ἀνθρώπων σβέσσαι μένος, ὅς κέ σευ ἄντα<br/>
ἔλθῃ ἀμυνόμενος: θνητὸς δέ νυ καὶ σὺ τέτυξαι.<br/>
εἰ καὶ ἐγώ σε βάλοιμι τυχὼν μέσον ὀξέϊ χαλκῷ,<br/>
αἶψά κε καὶ κρατερός περ ἐὼν καὶ χερσὶ πεποιθὼς<br/>
εὖχος ἐμοὶ δοίης, ψυχὴν δ' Ἄϊδι κλυτοπώλῳ.</ruby>

<ruby><rtc lang="grc" translate="no">ὣς φάτο, τὸν δ' ἐνένιπε Μενοιτίου ἄλκιμος υἱός:<br/>
Μηριόνη τί σὺ ταῦτα καὶ ἐσθλὸς ἐὼν ἀγορεύεις;<br/>
ὦ πέπον οὔ τοι Τρῶες ὀνειδείοις ἐπέεσσι<br/>
νεκροῦ χωρήσουσι: πάρος τινὰ γαῖα καθέξει.<br/>
ἐν γὰρ χερσὶ τέλος πολέμου, ἐπέων δ' ἐνὶ βουλῇ:<br/>
τὼ οὔ τι χρὴ μῦθον ὀφέλλειν, ἀλλὰ μάχεσθαι.</ruby>

<ruby><rtc lang="grc" translate="no">ὣς εἰπὼν ὃ μὲν ἦρχ', ὃ δ' ἅμ' ἕσπετο ἰσόθεος φώς.<br/>
τῶν δ' ὥς τε δρυτόμων ἀνδρῶν ὀρυμαγδὸς ὀρώρει<br/>
οὔρεος ἐν βήσσῃς, ἕκαθεν δέ τε γίγνετ' ἀκουή,<br/>
ὣς τῶν ὄρνυτο δοῦπος ἀπὸ χθονὸς εὐρυοδείης<br/>
χαλκοῦ τε ῥινοῦ τε βοῶν τ' εὐποιητάων,<br/>
νυσσομένων ξίφεσίν τε καὶ ἔγχεσιν ἀμφιγύοισιν.<br/>
οὐδ' ἂν ἔτι φράδμων περ ἀνὴρ Σαρπηδόνα δῖον<br/>
ἔγνω, ἐπεὶ βελέεσσι καὶ αἵματι καὶ κονίῃσιν<br/>
ἐκ κεφαλῆς εἴλυτο διαμπερὲς ἐς πόδας ἄκρους.<br/>
οἳ δ' αἰεὶ περὶ νεκρὸν ὁμίλεον, ὡς ὅτε μυῖαι<br/>
σταθμῷ ἔνι βρομέωσι περιγλαγέας κατὰ πέλλας<br/>
ὥρῃ ἐν εἰαρινῇ, ὅτε τε γλάγος ἄγγεα δεύει:<br/>
ὣς ἄρα τοὶ περὶ νεκρὸν ὁμίλεον, οὐδέ ποτε Ζεὺς<br/>
τρέψεν ἀπὸ κρατερῆς ὑσμίνης ὄσσε φαεινώ,<br/>
ἀλλὰ κατ' αὐτοὺς αἰὲν ὅρα καὶ φράζετο θυμῷ,<br/>
πολλὰ μάλ' ἀμφὶ φόνῳ Πατρόκλου μερμηρίζων,<br/>
ἢ ἤδη καὶ κεῖνον ἐνὶ κρατερῇ ὑσμίνῃ<br/>
αὐτοῦ ἐπ' ἀντιθέῳ Σαρπηδόνι φαίδιμος Ἕκτωρ<br/>
χαλκῷ δῃώσῃ, ἀπό τ' ὤμων τεύχε' ἕληται,<br/>
ἦ ἔτι καὶ πλεόνεσσιν ὀφέλλειεν πόνον αἰπύν.<br/>
ὧδε δέ οἱ φρονέοντι δοάσσατο κέρδιον εἶναι<br/>
ὄφρ' ἠὺ̈ς θεράπων Πηληϊάδεω Ἀχιλῆος<br/>
ἐξαῦτις Τρῶάς τε καὶ Ἕκτορα χαλκοκορυστὴν<br/>
ὤσαιτο προτὶ ἄστυ, πολέων δ' ἀπὸ θυμὸν ἕλοιτο.<br/>
Ἕκτορι δὲ πρωτίστῳ ἀνάλκιδα θυμὸν ἐνῆκεν:<br/>
ἐς δίφρον δ' ἀναβὰς φύγαδ' ἔτραπε, κέκλετο δ' ἄλλους<br/>
Τρῶας φευγέμεναι: γνῶ γὰρ Διὸς ἱρὰ τάλαντα.<br/>
ἔνθ' οὐδ' ἴφθιμοι Λύκιοι μένον, ἀλλὰ φόβηθεν<br/>
πάντες, ἐπεὶ βασιλῆα ἴδον βεβλαμμένον ἦτορ<br/>
κείμενον ἐν νεκύων ἀγύρει: πολέες γὰρ ἐπ' αὐτῷ<br/>
κάππεσον, εὖτ' ἔριδα κρατερὴν ἐτάνυσσε Κρονίων.<br/>
οἳ δ' ἄρ' ἀπ' ὤμοιιν Σαρπηδόνος ἔντε' ἕλοντο<br/>
χάλκεα μαρμαίροντα, τὰ μὲν κοίλας ἐπὶ νῆας<br/>
δῶκε φέρειν ἑτάροισι Μενοιτίου ἄλκιμος υἱός.<br/>
καὶ τότ' Ἀπόλλωνα προσέφη νεφεληγερέτα Ζεύς:<br/>
εἰ δ' ἄγε νῦν φίλε Φοῖβε, κελαινεφὲς αἷμα κάθηρον<br/>
ἐλθὼν ἐκ βελέων Σαρπηδόνα, καί μιν ἔπειτα<br/>
πολλὸν ἀπὸ πρὸ φέρων λοῦσον ποταμοῖο ῥοῇσι<br/>
χρῖσόν τ' ἀμβροσίῃ, περὶ δ' ἄμβροτα εἵματα ἕσσον:<br/>
πέμπε δέ μιν πομποῖσιν ἅμα κραιπνοῖσι φέρεσθαι<br/>
ὕπνῳ καὶ θανάτῳ διδυμάοσιν, οἵ ῥά μιν ὦκα<br/>
θήσουσ' ἐν Λυκίης εὐρείης πίονι δήμῳ,<br/>
ἔνθά ἑ ταρχύσουσι κασίγνητοί τε ἔται τε<br/>
τύμβῳ τε στήλῃ τε: τὸ γὰρ γέρας ἐστὶ θανόντων.</ruby>

<ruby><rtc lang="grc" translate="no">ὣς ἔφατ', οὐδ' ἄρα πατρὸς ἀνηκούστησεν Ἀπόλλων.<br/>
βῆ δὲ κατ' Ἰδαίων ὀρέων ἐς φύλοπιν αἰνήν,<br/>
αὐτίκα δ' ἐκ βελέων Σαρπηδόνα δῖον ἀείρας<br/>
πολλὸν ἀπὸ πρὸ φέρων λοῦσεν ποταμοῖο ῥοῇσι<br/>
χρῖσέν τ' ἀμβροσίῃ, περὶ δ' ἄμβροτα εἵματα ἕσσε:<br/>
πέμπε δέ μιν πομποῖσιν ἅμα κραιπνοῖσι φέρεσθαι,<br/>
ὕπνῳ καὶ θανάτῳ διδυμάοσιν, οἵ ῥά μιν ὦκα<br/>
κάτθεσαν ἐν Λυκίης εὐρείης πίονι δήμῳ.</ruby>

<ruby><rtc lang="grc" translate="no">Πάτροκλος δ' ἵπποισι καὶ Αὐτομέδοντι κελεύσας<br/>
Τρῶας καὶ Λυκίους μετεκίαθε, καὶ μέγ' ἀάσθη<br/>
νήπιος: εἰ δὲ ἔπος Πηληϊάδαο φύλαξεν<br/>
ἦ τ' ἂν ὑπέκφυγε κῆρα κακὴν μέλανος θανάτοιο.<br/>
ἀλλ' αἰεί τε Διὸς κρείσσων νόος ἠέ περ ἀνδρῶν:<br/>
ὅς τε καὶ ἄλκιμον ἄνδρα φοβεῖ καὶ ἀφείλετο νίκην<br/>
ῥηϊδίως, ὅτε δ' αὐτὸς ἐποτρύνῃσι μάχεσθαι:<br/>
ὅς οἱ καὶ τότε θυμὸν ἐνὶ στήθεσσιν ἀνῆκεν.</ruby>

<ruby><rtc lang="grc" translate="no">ἔνθα τίνα πρῶτον τίνα δ' ὕστατον ἐξενάριξας<br/>
Πατρόκλεις, ὅτε δή σε θεοὶ θάνατον δὲ κάλεσσαν;<br/>
Ἄδρηστον μὲν πρῶτα καὶ Αὐτόνοον καὶ Ἔχεκλον<br/>
καὶ Πέριμον Μεγάδην καὶ Ἐπίστορα καὶ Μελάνιππον,<br/>
αὐτὰρ ἔπειτ' Ἔλασον καὶ Μούλιον ἠδὲ Πυλάρτην:<br/>
τοὺς ἕλεν: οἳ δ' ἄλλοι φύγαδε μνώοντο ἕκαστος.<br/>
ἔνθά κεν ὑψίπυλον Τροίην ἕλον υἷες Ἀχαιῶν<br/>
Πατρόκλου ὑπὸ χερσί, περὶ πρὸ γὰρ ἔγχεϊ θῦεν,<br/>
εἰ μὴ Ἀπόλλων Φοῖβος ἐϋδμήτου ἐπὶ πύργου<br/>
ἔστη τῷ ὀλοὰ φρονέων, Τρώεσσι δ' ἀρήγων.<br/>
τρὶς μὲν ἐπ' ἀγκῶνος βῆ τείχεος ὑψηλοῖο<br/>
Πάτροκλος, τρὶς δ' αὐτὸν ἀπεστυφέλιξεν Ἀπόλλων<br/>
χείρεσσ' ἀθανάτῃσι φαεινὴν ἀσπίδα νύσσων.<br/>
ἀλλ' ὅτε δὴ τὸ τέταρτον ἐπέσσυτο δαίμονι ἶσος,<br/>
δεινὰ δ' ὁμοκλήσας ἔπεα πτερόεντα προσηύδα:<br/>
χάζεο διογενὲς Πατρόκλεες: οὔ νύ τοι αἶσα<br/>
σῷ ὑπὸ δουρὶ πόλιν πέρθαι Τρώων ἀγερώχων,<br/>
οὐδ' ὑπ' Ἀχιλλῆος, ὅς περ σέο πολλὸν ἀμείνων.</ruby>

<ruby><rtc lang="grc" translate="no">ὣς φάτο, Πάτροκλος δ' ἀνεχάζετο πολλὸν ὀπίσσω<br/>
μῆνιν ἀλευάμενος ἑκατηβόλου Ἀπόλλωνος.</ruby>

<ruby><rtc lang="grc" translate="no">Ἕκτωρ δ' ἐν Σκαιῇσι πύλῃς ἔχε μώνυχας ἵππους:<br/>
δίζε γὰρ ἠὲ μάχοιτο κατὰ κλόνον αὖτις ἐλάσσας,<br/>
ἦ λαοὺς ἐς τεῖχος ὁμοκλήσειεν ἀλῆναι.<br/>
ταῦτ' ἄρα οἱ φρονέοντι παρίστατο Φοῖβος Ἀπόλλων<br/>
ἀνέρι εἰσάμενος αἰζηῷ τε κρατερῷ τε<br/>
Ἀσίῳ, ὃς μήτρως ἦν Ἕκτορος ἱπποδάμοιο<br/>
αὐτοκασίγνητος Ἑκάβης, υἱὸς δὲ Δύμαντος,<br/>
ὃς Φρυγίῃ ναίεσκε ῥοῇς ἔπι Σαγγαρίοιο:<br/>
τῷ μιν ἐεισάμενος προσέφη Διὸς υἱὸς Ἀπόλλων:<br/>
Ἕκτορ τίπτε μάχης ἀποπαύεαι; οὐδέ τί σε χρή.<br/>
αἴθ' ὅσον ἥσσων εἰμί, τόσον σέο φέρτερος εἴην:<br/>
τώ κε τάχα στυγερῶς πολέμου ἀπερωήσειας.<br/>
ἀλλ' ἄγε Πατρόκλῳ ἔφεπε κρατερώνυχας ἵππους,<br/>
αἴ κέν πώς μιν ἕλῃς, δώῃ δέ τοι εὖχος Ἀπόλλων.<br/>
ὣς εἰπὼν ὃ μὲν αὖτις ἔβη θεὸς ἂμ πόνον ἀνδρῶν,<br/>
Κεβριόνῃ δ' ἐκέλευσε δαί̈φρονι φαίδιμος Ἕκτωρ<br/>
ἵππους ἐς πόλεμον πεπληγέμεν. αὐτὰρ Ἀπόλλων<br/>
δύσεθ' ὅμιλον ἰών, ἐν δὲ κλόνον Ἀργείοισιν<br/>
ἧκε κακόν, Τρωσὶν δὲ καὶ Ἕκτορι κῦδος ὄπαζεν.<br/>
Ἕκτωρ δ' ἄλλους μὲν Δαναοὺς ἔα οὐδ' ἐνάριζεν:<br/>
αὐτὰρ ὃ Πατρόκλῳ ἔφεπε κρατερώνυχας ἵππους.<br/>
Πάτροκλος δ' ἑτέρωθεν ἀφ' ἵππων ἆλτο χαμᾶζε<br/>
σκαιῇ ἔγχος ἔχων: ἑτέρηφι δὲ λάζετο πέτρον<br/>
μάρμαρον ὀκριόεντα τόν οἱ περὶ χεὶρ ἐκάλυψεν,<br/>
ἧκε δ' ἐρεισάμενος, οὐδὲ δὴν χάζετο φωτός,<br/>
οὐδ' ἁλίωσε βέλος, βάλε δ' Ἕκτορος ἡνιοχῆα<br/>
Κεβριόνην νόθον υἱὸν ἀγακλῆος Πριάμοιο<br/>
ἵππων ἡνί' ἔχοντα μετώπιον ὀξέϊ λᾶϊ.<br/>
ἀμφοτέρας δ' ὀφρῦς σύνελεν λίθος, οὐδέ οἱ ἔσχεν<br/>
ὀστέον, ὀφθαλμοὶ δὲ χαμαὶ πέσον ἐν κονίῃσιν<br/>
αὐτοῦ πρόσθε ποδῶν: ὃ δ' ἄρ' ἀρνευτῆρι ἐοικὼς<br/>
κάππεσ' ἀπ' εὐεργέος δίφρου, λίπε δ' ὀστέα θυμός.<br/>
τὸν δ' ἐπικερτομέων προσέφης Πατρόκλεες ἱππεῦ:<br/>
ὢ πόποι ἦ μάλ' ἐλαφρὸς ἀνήρ, ὡς ῥεῖα κυβιστᾷ.<br/>
εἰ δή που καὶ πόντῳ ἐν ἰχθυόεντι γένοιτο,<br/>
πολλοὺς ἂν κορέσειεν ἀνὴρ ὅδε τήθεα διφῶν<br/>
νηὸς ἀποθρῴσκων, εἰ καὶ δυσπέμφελος εἴη,<br/>
ὡς νῦν ἐν πεδίῳ ἐξ ἵππων ῥεῖα κυβιστᾷ.<br/>
ἦ ῥα καὶ ἐν Τρώεσσι κυβιστητῆρες ἔασιν.<br/>
ὣς εἰπὼν ἐπὶ Κεβριόνῃ ἥρωϊ βεβήκει<br/>
οἶμα λέοντος ἔχων, ὅς τε σταθμοὺς κεραί̈ζων<br/>
ἔβλητο πρὸς στῆθος, ἑή τέ μιν ὤλεσεν ἀλκή:<br/>
ὣς ἐπὶ Κεβριόνῃ Πατρόκλεες ἆλσο μεμαώς.<br/>
Ἕκτωρ δ' αὖθ' ἑτέρωθεν ἀφ' ἵππων ἆλτο χαμᾶζε.<br/>
τὼ περὶ Κεβριόναο λέονθ' ὣς δηρινθήτην,<br/>
ὥ τ' ὄρεος κορυφῇσι περὶ κταμένης ἐλάφοιο<br/>
ἄμφω πεινάοντε μέγα φρονέοντε μάχεσθον:<br/>
ὣς περὶ Κεβριόναο δύω μήστωρες ἀϋτῆς<br/>
Πάτροκλός τε Μενοιτιάδης καὶ φαίδιμος Ἕκτωρ<br/>
ἵεντ' ἀλλήλων ταμέειν χρόα νηλέϊ χαλκῷ.<br/>
Ἕκτωρ μὲν κεφαλῆφιν ἐπεὶ λάβεν οὐχὶ μεθίει:<br/>
Πάτροκλος δ' ἑτέρωθεν ἔχεν ποδός: οἳ δὲ δὴ ἄλλοι<br/>
Τρῶες καὶ Δαναοὶ σύναγον κρατερὴν ὑσμίνην.</ruby>

<ruby><rtc lang="grc" translate="no">ὡς δ' Εὖρός τε Νότος τ' ἐριδαίνετον ἀλλήλοιιν<br/>
οὔρεος ἐν βήσσῃς βαθέην πελεμιζέμεν ὕλην<br/>
φηγόν τε μελίην τε τανύφλοιόν τε κράνειαν,<br/>
αἵ τε πρὸς ἀλλήλας ἔβαλον τανυήκεας ὄζους<br/>
ἠχῇ θεσπεσίῃ, πάταγος δέ τε ἀγνυμενάων,<br/>
ὣς Τρῶες καὶ Ἀχαιοὶ ἐπ' ἀλλήλοισι θορόντες<br/>
δῄουν, οὐδ' ἕτεροι μνώοντ' ὀλοοῖο φόβοιο.<br/>
πολλὰ δὲ Κεβριόνην ἀμφ' ὀξέα δοῦρα πεπήγει<br/>
ἰοί τε πτερόεντες ἀπὸ νευρῆφι θορόντες,<br/>
πολλὰ δὲ χερμάδια μεγάλ' ἀσπίδας ἐστυφέλιξαν<br/>
μαρναμένων ἀμφ' αὐτόν: ὃ δ' ἐν στροφάλιγγι κονίης<br/>
κεῖτο μέγας μεγαλωστί, λελασμένος ἱπποσυνάων.<br/>
ὄφρα μὲν Ἠέλιος μέσον οὐρανὸν ἀμφιβεβήκει,<br/>
τόφρα μάλ' ἀμφοτέρων βέλε' ἥπτετο, πῖπτε δὲ λαός:<br/>
ἦμος δ' Ἠέλιος μετενίσετο βουλυτὸν δέ,<br/>
καὶ τότε δή ῥ' ὑπὲρ αἶσαν Ἀχαιοὶ φέρτεροι ἦσαν.<br/>
ἐκ μὲν Κεβριόνην βελέων ἥρωα ἔρυσσαν<br/>
Τρώων ἐξ ἐνοπῆς, καὶ ἀπ' ὤμων τεύχε' ἕλοντο,<br/>
Πάτροκλος δὲ Τρωσὶ κακὰ φρονέων ἐνόρουσε.<br/>
τρὶς μὲν ἔπειτ' ἐπόρουσε θοῷ ἀτάλαντος Ἄρηϊ<br/>
σμερδαλέα ἰάχων, τρὶς δ' ἐννέα φῶτας ἔπεφνεν.<br/>
ἀλλ' ὅτε δὴ τὸ τέταρτον ἐπέσσυτο δαίμονι ἶσος,<br/>
ἔνθ' ἄρα τοι Πάτροκλε φάνη βιότοιο τελευτή:<br/>
ἤντετο γάρ τοι Φοῖβος ἐνὶ κρατερῇ ὑσμίνῃ<br/>
δεινός: ὃ μὲν τὸν ἰόντα κατὰ κλόνον οὐκ ἐνόησεν,<br/>
ἠέρι γὰρ πολλῇ κεκαλυμμένος ἀντεβόλησε:<br/>
στῆ δ' ὄπιθεν, πλῆξεν δὲ μετάφρενον εὐρέε τ' ὤμω<br/>
χειρὶ καταπρηνεῖ, στρεφεδίνηθεν δέ οἱ ὄσσε.<br/>
τοῦ δ' ἀπὸ μὲν κρατὸς κυνέην βάλε Φοῖβος Ἀπόλλων:<br/>
ἣ δὲ κυλινδομένη καναχὴν ἔχε ποσσὶν ὑφ' ἵππων<br/>
αὐλῶπις τρυφάλεια, μιάνθησαν δὲ ἔθειραι<br/>
αἵματι καὶ κονίῃσι: πάρος γε μὲν οὐ θέμις ἦεν<br/>
ἱππόκομον πήληκα μιαίνεσθαι κονίῃσιν,<br/>
ἀλλ' ἀνδρὸς θείοιο κάρη χαρίεν τε μέτωπον<br/>
ῥύετ' Ἀχιλλῆος: τότε δὲ Ζεὺς Ἕκτορι δῶκεν<br/>
ᾗ κεφαλῇ φορέειν, σχεδόθεν δέ οἱ ἦεν ὄλεθρος.<br/>
πᾶν δέ οἱ ἐν χείρεσσιν ἄγη δολιχόσκιον ἔγχος<br/>
βριθὺ μέγα στιβαρὸν κεκορυθμένον: αὐτὰρ ἀπ' ὤμων<br/>
ἀσπὶς σὺν τελαμῶνι χαμαὶ πέσε τερμιόεσσα.<br/>
λῦσε δέ οἱ θώρηκα ἄναξ Διὸς υἱὸς Ἀπόλλων.<br/>
τὸν δ' ἄτη φρένας εἷλε, λύθεν δ' ὑπὸ φαίδιμα γυῖα,<br/>
στῆ δὲ ταφών: ὄπιθεν δὲ μετάφρενον ὀξέϊ δουρὶ<br/>
ὤμων μεσσηγὺς σχεδόθεν βάλε Δάρδανος ἀνὴρ<br/>
Πανθοί̈δης Εὔφορβος, ὃς ἡλικίην ἐκέκαστο<br/>
ἔγχεί̈ θ' ἱπποσύνῃ τε πόδεσσί τε καρπαλίμοισι:<br/>
καὶ γὰρ δὴ τότε φῶτας ἐείκοσι βῆσεν ἀφ' ἵππων<br/>
πρῶτ' ἐλθὼν σὺν ὄχεσφι διδασκόμενος πολέμοιο:<br/>
ὅς τοι πρῶτος ἐφῆκε βέλος Πατρόκλεες ἱππεῦ<br/>
οὐδὲ δάμασσ': ὃ μὲν αὖτις ἀνέδραμε, μίκτο δ' ὁμίλῳ,<br/>
ἐκ χροὸς ἁρπάξας δόρυ μείλινον, οὐδ' ὑπέμεινε<br/>
Πάτροκλον γυμνόν περ ἐόντ' ἐν δηϊοτῆτι.<br/>
Πάτροκλος δὲ θεοῦ πληγῇ καὶ δουρὶ δαμασθεὶς<br/>
ἂψ ἑτάρων εἰς ἔθνος ἐχάζετο κῆρ' ἀλεείνων.<br/>
Ἕκτωρ δ' ὡς εἶδεν Πατροκλῆα μεγάθυμον<br/>
ἂψ ἀναχαζόμενον βεβλημένον ὀξέϊ χαλκῷ,<br/>
ἀγχίμολόν ῥά οἱ ἦλθε κατὰ στίχας, οὖτα δὲ δουρὶ<br/>
νείατον ἐς κενεῶνα, διὰ πρὸ δὲ χαλκὸν ἔλασσε:<br/>
δούπησεν δὲ πεσών, μέγα δ' ἤκαχε λαὸν Ἀχαιῶν:<br/>
ὡς δ' ὅτε σῦν ἀκάμαντα λέων ἐβιήσατο χάρμῃ,<br/>
ὥ τ' ὄρεος κορυφῇσι μέγα φρονέοντε μάχεσθον<br/>
πίδακος ἀμφ' ὀλίγης: ἐθέλουσι δὲ πιέμεν ἄμφω:<br/>
πολλὰ δέ τ' ἀσθμαίνοντα λέων ἐδάμασσε βίηφιν:<br/>
ὣς πολέας πεφνόντα Μενοιτίου ἄλκιμον υἱὸν<br/>
Ἕκτωρ Πριαμίδης σχεδὸν ἔγχεϊ θυμὸν ἀπηύρα,<br/>
καί οἱ ἐπευχόμενος ἔπεα πτερόεντα προσηύδα:<br/>
Πάτροκλ' ἦ που ἔφησθα πόλιν κεραϊξέμεν ἁμήν,<br/>
Τρωϊάδας δὲ γυναῖκας ἐλεύθερον ἦμαρ ἀπούρας<br/>
ἄξειν ἐν νήεσσι φίλην ἐς πατρίδα γαῖαν<br/>
νήπιε: τάων δὲ πρόσθ' Ἕκτορος ὠκέες ἵπποι<br/>
ποσσὶν ὀρωρέχαται πολεμίζειν: ἔγχεϊ δ' αὐτὸς<br/>
Τρωσὶ φιλοπτολέμοισι μεταπρέπω, ὅ σφιν ἀμύνω<br/>
ἦμαρ ἀναγκαῖον: σὲ δέ τ' ἐνθάδε γῦπες ἔδονται.<br/>
ἆ δείλ', οὐδέ τοι ἐσθλὸς ἐὼν χραίσμησεν Ἀχιλλεύς,<br/>
ὅς πού τοι μάλα πολλὰ μένων ἐπετέλλετ' ἰόντι:<br/>
μή μοι πρὶν ἰέναι Πατρόκλεες ἱπποκέλευθε<br/>
νῆας ἔπι γλαφυρὰς πρὶν Ἕκτορος ἀνδροφόνοιο<br/>
αἱματόεντα χιτῶνα περὶ στήθεσσι δαί̈ξαι.<br/>
ὥς πού σε προσέφη, σοὶ δὲ φρένας ἄφρονι πεῖθε.</ruby>

<ruby><rtc lang="grc" translate="no">τὸν δ' ὀλιγοδρανέων προσέφης Πατρόκλεες ἱππεῦ:<br/>
ἤδη νῦν Ἕκτορ μεγάλ' εὔχεο: σοὶ γὰρ ἔδωκε<br/>
νίκην Ζεὺς Κρονίδης καὶ Ἀπόλλων, οἵ με δάμασσαν<br/>
ῥηιδίως: αὐτοὶ γὰρ ἀπ' ὤμων τεύχε' ἕλοντο.<br/>
τοιοῦτοι δ' εἴ πέρ μοι ἐείκοσιν ἀντεβόλησαν,<br/>
πάντές κ' αὐτόθ' ὄλοντο ἐμῷ ὑπὸ δουρὶ δαμέντες.<br/>
ἀλλά με μοῖρ' ὀλοὴ καὶ Λητοῦς ἔκτανεν υἱός,<br/>
ἀνδρῶν δ' Εὔφορβος: σὺ δέ με τρίτος ἐξεναρίζεις.<br/>
ἄλλο δέ τοι ἐρέω, σὺ δ' ἐνὶ φρεσὶ βάλλεο σῇσιν:<br/>
οὔ θην οὐδ' αὐτὸς δηρὸν βέῃ, ἀλλά τοι ἤδη<br/>
ἄγχι παρέστηκεν θάνατος καὶ μοῖρα κραταιὴ<br/>
χερσὶ δαμέντ' Ἀχιλῆος ἀμύμονος Αἰακίδαο.</ruby>

<ruby><rtc lang="grc" translate="no">ὣς ἄρα μιν εἰπόντα τέλος θανάτοιο κάλυψε:<br/>
ψυχὴ δ' ἐκ ῥεθέων πταμένη Ἄϊδος δὲ βεβήκει<br/>
ὃν πότμον γοόωσα λιποῦσ' ἀνδροτῆτα καὶ ἥβην.<br/>
τὸν καὶ τεθνηῶτα προσηύδα φαίδιμος Ἕκτωρ:<br/>
Πατρόκλεις τί νύ μοι μαντεύεαι αἰπὺν ὄλεθρον;<br/>
τίς δ' οἶδ' εἴ κ' Ἀχιλεὺς Θέτιδος πάϊς ἠϋκόμοιο<br/>
φθήῃ ἐμῷ ὑπὸ δουρὶ τυπεὶς ἀπὸ θυμὸν ὀλέσσαι;</ruby>

<ruby><rtc lang="grc" translate="no">ὣς ἄρα φωνήσας δόρυ χάλκεον ἐξ ὠτειλῆς<br/>
εἴρυσε λὰξ προσβάς, τὸν δ' ὕπτιον ὦσ' ἀπὸ δουρός.<br/>
αὐτίκα δὲ ξὺν δουρὶ μετ' Αὐτομέδοντα βεβήκει<br/>
ἀντίθεον θεράποντα ποδώκεος Αἰακίδαο:<br/>
ἵετο γὰρ βαλέειν: τὸν δ' ἔκφερον ὠκέες ἵπποι<br/>
ἄμβροτοι, οὓς Πηλῆϊ θεοὶ δόσαν ἀγλαὰ δῶρα.</ruby>
