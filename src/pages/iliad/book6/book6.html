<article itemscope itemtype="http://schema.org/Book http://schema.org/PublicationVolume">
<meta itemprop="copyrightYear" content="1898" />
<meta itemprop="volumeNumber" content="3" />
<h2 itemprop="name">The Iliad</h2>
<u itemprop="author">Homer</u>

<section itemscope itemtype="http://schema.org/Book http://schema.org/PublicationIssue">
<nav>
	<a href="." rel="contents">Table of Contents</a>
	<a href="#!/iliad/book5/" rel="prev">Previous</a>
	<a href="#!/iliad/book7/" rel="next">Next</a>
</nav>
<meta itemprop="issueNumber" content="6" />
<h3 itemprop="name">Book 6</h3>

<ol>
<ruby><rtc lang="grc" translate="no">Τρώων δ' οἰώθη καὶ Ἀχαιῶν φύλοπις αἰνή:<br/>
πολλὰ δ' ἄρ' ἔνθα καὶ ἔνθ' ἴθυσε μάχη πεδίοιο<br/>
ἀλλήλων ἰθυνομένων χαλκήρεα δοῦρα<br/>
μεσσηγὺς Σιμόεντος ἰδὲ Ξάνθοιο ῥοάων.<br/>
Αἴας δὲ πρῶτος Τελαμώνιος ἕρκος Ἀχαιῶν<br/>
Τρώων ῥῆξε φάλαγγα, φόως δ' ἑτάροισιν ἔθηκεν,<br/>
ἄνδρα βαλὼν ὃς ἄριστος ἐνὶ Θρῄκεσσι τέτυκτο<br/>
υἱὸν Ἐϋσσώρου Ἀκάμαντ' ἠύ̈ν τε μέγαν τε.<br/>
τόν ῥ' ἔβαλε πρῶτος κόρυθος φάλον ἱπποδασείης,<br/>
ἐν δὲ μετώπῳ πῆξε, πέρησε δ' ἄρ' ὀστέον εἴσω<br/>
αἰχμὴ χαλκείη: τὸν δὲ σκότος ὄσσε κάλυψεν.<br/>
Ἄξυλον δ' ἄρ' ἔπεφνε βοὴν ἀγαθὸς Διομήδης<br/>
Τευθρανίδην, ὃς ἔναιεν ἐϋκτιμένῃ ἐν Ἀρίσβῃ<br/>
?φνειὸς βιότοιο, φίλος δ' ἦν ἀνθρώποισι.<br/>
πάντας γὰρ φιλέεσκεν ὁδῷ ἔπι οἰκία ναίων.<br/>
ἀλλά οἱ οὔ τις τῶν γε τότ' ἤρκεσε λυγρὸν ὄλεθρον<br/>
πρόσθεν ὑπαντιάσας, ἀλλ' ἄμφω θυμὸν ἀπηύρα<br/>
αὐτὸν καὶ θεράποντα Καλήσιον, ὅς ῥα τόθ' ἵππων<br/>
ἔσκεν ὑφηνίοχος: τὼ δ' ἄμφω γαῖαν ἐδύτην.<br/>
Δρῆσον δ' Εὐρύαλος καὶ Ὀφέλτιον ἐξενάριξε:<br/>
βῆ δὲ μετ' Αἴσηπον καὶ Πήδασον, οὕς ποτε νύμφη<br/>
νηὶ̈ς Ἀβαρβαρέη τέκ' ἀμύμονι Βουκολίωνι.<br/>
Βουκολίων δ' ἦν υἱὸς ἀγαυοῦ Λαομέδοντος<br/>
πρεσβύτατος γενεῇ, σκότιον δέ ἑ γείνατο μήτηρ:<br/>
ποιμαίνων δ' ἐπ' ὄεσσι μίγη φιλότητι καὶ εὐνῇ,<br/>
ἣ δ' ὑποκυσαμένη διδυμάονε γείνατο παῖδε.<br/>
καὶ μὲν τῶν ὑπέλυσε μένος καὶ φαίδιμα γυῖα<br/>
Μηκιστηϊάδης καὶ ἀπ' ὤμων τεύχε' ἐσύλα.<br/>
Ἀστύαλον δ' ἄρ' ἔπεφνε μενεπτόλεμος Πολυποίτης:<br/>
Πιδύτην δ' Ὀδυσεὺς Περκώσιον ἐξενάριξεν<br/>
ἔγχεϊ χαλκείῳ, Τεῦκρος δ' Ἀρετάονα δῖον.<br/>
Ἀντίλοχος δ' Ἄβληρον ἐνήρατο δουρὶ φαεινῷ<br/>
Νεστορίδης, Ἔλατον δὲ ἄναξ ἀνδρῶν Ἀγαμέμνων:<br/>
ναῖε δὲ Σατνιόεντος ἐϋρρείταο παρ' ὄχθας<br/>
Πήδασον αἰπεινήν. Φύλακον δ' ἕλε Λήϊτος ἥρως<br/>
φεύγοντ': Εὐρύπυλος δὲ Μελάνθιον ἐξενάριξεν.<br/>
Ἄδρηστον δ' ἄρ' ἔπειτα βοὴν ἀγαθὸς Μενέλαος<br/>
ζωὸν ἕλ': ἵππω γάρ οἱ ἀτυζομένω πεδίοιο<br/>
ὄζῳ ἔνι βλαφθέντε μυρικίνῳ ἀγκύλον ἅρμα<br/>
ἄξαντ' ἐν πρώτῳ ῥυμῷ αὐτὼ μὲν ἐβήτην<br/>
πρὸς πόλιν, ᾗ περ οἱ ἄλλοι ἀτυζόμενοι φοβέοντο,<br/>
αὐτὸς δ' ἐκ δίφροιο παρὰ τροχὸν ἐξεκυλίσθη<br/>
πρηνὴς ἐν κονίῃσιν ἐπὶ στόμα: πὰρ δέ οἱ ἔστη<br/>
Ἀτρεί̈δης Μενέλαος ἔχων δολιχόσκιον ἔγχος.<br/>
Ἄδρηστος δ' ἄρ' ἔπειτα λαβὼν ἐλίσσετο γούνων:<br/>
ζώγρει Ἀτρέος υἱέ, σὺ δ' ἄξια δέξαι ἄποινα:<br/>
πολλὰ δ' ἐν ἀφνειοῦ πατρὸς κειμήλια κεῖται<br/>
χαλκός τε χρυσός τε πολύκμητός τε σίδηρος,<br/>
τῶν κέν τοι χαρίσαιτο πατὴρ ἀπερείσι' ἄποινα<br/>
εἴ κεν ἐμὲ ζωὸν πεπύθοιτ' ἐπὶ νηυσὶν Ἀχαιῶν.</ruby>

<ruby><rtc lang="grc" translate="no">ὣς φάτο, τῷ δ' ἄρα θυμὸν ἐνὶ στήθεσσιν ἔπειθε:<br/>
καὶ δή μιν τάχ' ἔμελλε θοὰς ἐπὶ νῆας Ἀχαιῶν<br/>
δώσειν ᾧ θεράποντι καταξέμεν: ἀλλ' Ἀγαμέμνων<br/>
ἀντίος ἦλθε θέων, καὶ ὁμοκλήσας ἔπος ηὔδα:<br/>
ὦ πέπον ὦ Μενέλαε, τί ἢ δὲ σὺ κήδεαι οὕτως<br/>
ἀνδρῶν; ἦ σοὶ ἄριστα πεποίηται κατὰ οἶκον<br/>
πρὸς Τρώων; τῶν μή τις ὑπεκφύγοι αἰπὺν ὄλεθρον<br/>
χεῖράς θ' ἡμετέρας, μηδ' ὅν τινα γαστέρι μήτηρ<br/>
κοῦρον ἐόντα φέροι, μηδ' ὃς φύγοι, ἀλλ' ἅμα πάντες<br/>
Ἰλίου ἐξαπολοίατ' ἀκήδεστοι καὶ ἄφαντοι.</ruby>

<ruby><rtc lang="grc" translate="no">ὣς εἰπὼν ἔτρεψεν ἀδελφειοῦ φρένας ἥρως<br/>
αἴσιμα παρειπών: ὃ δ' ἀπὸ ἕθεν ὤσατο χειρὶ<br/>
ἥρω' Ἄδρηστον: τὸν δὲ κρείων Ἀγαμέμνων<br/>
οὖτα κατὰ λαπάρην: ὃ δ' ἀνετράπετ', Ἀτρεί̈δης δὲ<br/>
λὰξ ἐν στήθεσι βὰς ἐξέσπασε μείλινον ἔγχος.</ruby>

<ruby><rtc lang="grc" translate="no">Νέστωρ δ' Ἀργείοισιν ἐκέκλετο μακρὸν ἀύ̈σας:<br/>
ὦ φίλοι ἥρωες Δαναοὶ θεράποντες Ἄρηος<br/>
μή τις νῦν ἐνάρων ἐπιβαλλόμενος μετόπισθε<br/>
μιμνέτω ὥς κε πλεῖστα φέρων ἐπὶ νῆας ἵκηται,<br/>
ἀλλ' ἄνδρας κτείνωμεν: ἔπειτα δὲ καὶ τὰ ἕκηλοι<br/>
νεκροὺς ἂμ πεδίον συλήσετε τεθνηῶτας.</ruby>

<ruby><rtc lang="grc" translate="no">ὣς εἰπὼν ὄτρυνε μένος καὶ θυμὸν ἑκάστου.<br/>
ἔνθά κεν αὖτε Τρῶες ἀρηϊφίλων ὑπ' Ἀχαιῶν<br/>
Ἴλιον εἰσανέβησαν ἀναλκείῃσι δαμέντες,<br/>
εἰ μὴ ἄρ' Αἰνείᾳ τε καὶ Ἕκτορι εἶπε παραστὰς<br/>
Πριαμίδης Ἕλενος οἰωνοπόλων ὄχ' ἄριστος:<br/>
Αἰνεία τε καὶ Ἕκτορ, ἐπεὶ πόνος ὔμμι μάλιστα<br/>
Τρώων καὶ Λυκίων ἐγκέκλιται, οὕνεκ' ἄριστοι<br/>
πᾶσαν ἐπ' ἰθύν ἐστε μάχεσθαί τε φρονέειν τε,<br/>
στῆτ' αὐτοῦ, καὶ λαὸν ἐρυκάκετε πρὸ πυλάων<br/>
πάντῃ ἐποιχόμενοι πρὶν αὖτ' ἐν χερσὶ γυναικῶν<br/>
φεύγοντας πεσέειν, δηί̈οισι δὲ χάρμα γενέσθαι.<br/>
αὐτὰρ ἐπεί κε φάλαγγας ἐποτρύνητον ἁπάσας,<br/>
ἡμεῖς μὲν Δαναοῖσι μαχησόμεθ' αὖθι μένοντες,<br/>
καὶ μάλα τειρόμενοί περ: ἀναγκαίη γὰρ ἐπείγει:<br/>
Ἕκτορ ἀτὰρ σὺ πόλιν δὲ μετέρχεο, εἰπὲ δ' ἔπειτα<br/>
μητέρι σῇ καὶ ἐμῇ: ἣ δὲ ξυνάγουσα γεραιὰς<br/>
νηὸν Ἀθηναίης γλαυκώπιδος ἐν πόλει ἄκρῃ<br/>
οἴξασα κληῖ̈δι θύρας ἱεροῖο δόμοιο<br/>
πέπλον, ὅς οἱ δοκέει χαριέστατος ἠδὲ μέγιστος<br/>
εἶναι ἐνὶ μεγάρῳ καί οἱ πολὺ φίλτατος αὐτῇ,<br/>
θεῖναι Ἀθηναίης ἐπὶ γούνασιν ἠϋκόμοιο,<br/>
καί οἱ ὑποσχέσθαι δυοκαίδεκα βοῦς ἐνὶ νηῷ<br/>
ἤνις ἠκέστας ἱερευσέμεν, αἴ κ' ἐλεήσῃ<br/>
ἄστύ τε καὶ Τρώων ἀλόχους καὶ νήπια τέκνα,<br/>
ὥς κεν Τυδέος υἱὸν ἀπόσχῃ Ἰλίου ἱρῆς<br/>
ἄγριον αἰχμητὴν κρατερὸν μήστωρα φόβοιο,<br/>
ὃν δὴ ἐγὼ κάρτιστον Ἀχαιῶν φημι γενέσθαι.<br/>
οὐδ' Ἀχιλῆά ποθ' ὧδέ γ' ἐδείδιμεν ὄρχαμον ἀνδρῶν,<br/>
ὅν πέρ φασι θεᾶς ἐξέμμεναι: ἀλλ' ὅδε λίην<br/>
μαίνεται, οὐδέ τίς οἱ δύναται μένος ἰσοφαρίζειν.</ruby>

<ruby><rtc lang="grc" translate="no">ὣς ἔφαθ', Ἕκτωρ δ' οὔ τι κασιγνήτῳ ἀπίθησεν.<br/>
αὐτίκα δ' ἐξ ὀχέων σὺν τεύχεσιν ἆλτο χαμᾶζε,<br/>
πάλλων δ' ὀξέα δοῦρα κατὰ στρατὸν ᾤχετο πάντῃ<br/>
ὀτρύνων μαχέσασθαι, ἔγειρε δὲ φύλοπιν αἰνήν.<br/>
οἳ δ' ἐλελίχθησαν καὶ ἐναντίοι ἔσταν Ἀχαιῶν:<br/>
Ἀργεῖοι δ' ὑπεχώρησαν, λῆξαν δὲ φόνοιο,<br/>
φὰν δέ τιν' ἀθανάτων ἐξ οὐρανοῦ ἀστερόεντος<br/>
Τρωσὶν ἀλεξήσοντα κατελθέμεν, ὡς ἐλέλιχθεν.<br/>
Ἕκτωρ δὲ Τρώεσσιν ἐκέκλετο μακρὸν ἀύ̈σας:<br/>
Τρῶες ὑπέρθυμοι τηλεκλειτοί τ' ἐπίκουροι<br/>
ἀνέρες ἔστε φίλοι, μνήσασθε δὲ θούριδος ἀλκῆς,<br/>
ὄφρ' ἂν ἐγὼ βείω προτὶ Ἴλιον, ἠδὲ γέρουσιν<br/>
εἴπω βουλευτῇσι καὶ ἡμετέρῃς ἀλόχοισι<br/>
δαίμοσιν ἀρήσασθαι, ὑποσχέσθαι δ' ἑκατόμβας.<br/>
ὣς ἄρα φωνήσας ἀπέβη κορυθαίολος Ἕκτωρ:<br/>
ἀμφὶ δέ μιν σφυρὰ τύπτε καὶ αὐχένα δέρμα κελαινὸν<br/>
ἄντυξ ἣ πυμάτη θέεν ἀσπίδος ὀμφαλοέσσης.</ruby>

<ruby><rtc lang="grc" translate="no">Γλαῦκος δ' Ἱππολόχοιο πάϊς καὶ Τυδέος υἱὸς<br/>
ἐς μέσον ἀμφοτέρων συνίτην μεμαῶτε μάχεσθαι.<br/>
οἳ δ' ὅτε δὴ σχεδὸν ἦσαν ἐπ' ἀλλήλοισιν ἰόντε,<br/>
τὸν πρότερος προσέειπε βοὴν ἀγαθὸς Διομήδης:<br/>
τίς δὲ σύ ἐσσι φέριστε καταθνητῶν ἀνθρώπων;<br/>
οὐ μὲν γάρ ποτ' ὄπωπα μάχῃ ἔνι κυδιανείρῃ<br/>
τὸ πρίν: ἀτὰρ μὲν νῦν γε πολὺ προβέβηκας ἁπάντων<br/>
σῷ θάρσει, ὅ τ' ἐμὸν δολιχόσκιον ἔγχος ἔμεινας:<br/>
δυστήνων δέ τε παῖδες ἐμῷ μένει ἀντιόωσιν.<br/>
εἰ δέ τις ἀθανάτων γε κατ' οὐρανοῦ εἰλήλουθας,<br/>
οὐκ ἂν ἔγωγε θεοῖσιν ἐπουρανίοισι μαχοίμην.<br/>
οὐδὲ γὰρ οὐδὲ Δρύαντος υἱὸς κρατερὸς Λυκόοργος<br/>
δὴν ἦν, ὅς ῥα θεοῖσιν ἐπουρανίοισιν ἔριζεν:<br/>
ὅς ποτε μαινομένοιο Διωνύσοιο τιθήνας<br/>
σεῦε κατ' ἠγάθεον Νυσήϊον: αἳ δ' ἅμα πᾶσαι<br/>
θύσθλα χαμαὶ κατέχευαν ὑπ' ἀνδροφόνοιο Λυκούργου<br/>
θεινόμεναι βουπλῆγι: Διώνυσος δὲ φοβηθεὶς<br/>
δύσεθ' ἁλὸς κατὰ κῦμα, Θέτις δ' ὑπεδέξατο κόλπῳ<br/>
δειδιότα: κρατερὸς γὰρ ἔχε τρόμος ἀνδρὸς ὁμοκλῇ.<br/>
τῷ μὲν ἔπειτ' ὀδύσαντο θεοὶ ῥεῖα ζώοντες,<br/>
καί μιν τυφλὸν ἔθηκε Κρόνου πάϊς: οὐδ' ἄρ' ἔτι δὴν<br/>
ἦν, ἐπεὶ ἀθανάτοισιν ἀπήχθετο πᾶσι θεοῖσιν:<br/>
οὐδ' ἂν ἐγὼ μακάρεσσι θεοῖς ἐθέλοιμι μάχεσθαι.<br/>
εἰ δέ τίς ἐσσι βροτῶν οἳ ἀρούρης καρπὸν ἔδουσιν,<br/>
ἆσσον ἴθ' ὥς κεν θᾶσσον ὀλέθρου πείραθ' ἵκηαι.</ruby>

<ruby><rtc lang="grc" translate="no">τὸν δ' αὖθ' Ἱππολόχοιο προσηύδα φαίδιμος υἱός:<br/>
Τυδεί̈δη μεγάθυμε τί ἢ γενεὴν ἐρεείνεις;<br/>
οἵη περ φύλλων γενεὴ τοίη δὲ καὶ ἀνδρῶν.<br/>
φύλλα τὰ μέν τ' ἄνεμος χαμάδις χέει, ἄλλα δέ θ' ὕλη<br/>
τηλεθόωσα φύει, ἔαρος δ' ἐπιγίγνεται ὥρη:<br/>
ὣς ἀνδρῶν γενεὴ ἣ μὲν φύει ἣ δ' ἀπολήγει.<br/>
εἰ δ' ἐθέλεις καὶ ταῦτα δαήμεναι ὄφρ' ἐὺ̈ εἰδῇς<br/>
ἡμετέρην γενεήν, πολλοὶ δέ μιν ἄνδρες ἴσασιν:<br/>
ἔστι πόλις Ἐφύρη μυχῷ Ἄργεος ἱπποβότοιο,<br/>
ἔνθα δὲ Σίσυφος ἔσκεν, ὃ κέρδιστος γένετ' ἀνδρῶν,<br/>
Σίσυφος Αἰολίδης: ὃ δ' ἄρα Γλαῦκον τέκεθ' υἱόν,<br/>
αὐτὰρ Γλαῦκος τίκτεν ἀμύμονα Βελλεροφόντην:<br/>
τῷ δὲ θεοὶ κάλλός τε καὶ ἠνορέην ἐρατεινὴν<br/>
ὤπασαν: αὐτάρ οἱ Προῖτος κακὰ μήσατο θυμῷ,<br/>
ὅς ῥ' ἐκ δήμου ἔλασσεν, ἐπεὶ πολὺ φέρτερος ἦεν,<br/>
Ἀργείων: Ζεὺς γάρ οἱ ὑπὸ σκήπτρῳ ἐδάμασσε.<br/>
τῷ δὲ γυνὴ Προίτου ἐπεμήνατο δῖ' Ἄντεια<br/>
κρυπταδίῃ φιλότητι μιγήμεναι: ἀλλὰ τὸν οὔ τι<br/>
πεῖθ' ἀγαθὰ φρονέοντα δαί̈φρονα Βελλεροφόντην.<br/>
ἣ δὲ ψευσαμένη Προῖτον βασιλῆα προσηύδα:<br/>
τεθναίης ὦ Προῖτ', ἢ κάκτανε Βελλεροφόντην,<br/>
ὅς μ' ἔθελεν φιλότητι μιγήμεναι οὐκ ἐθελούσῃ.<br/>
ὣς φάτο, τὸν δὲ ἄνακτα χόλος λάβεν οἷον ἄκουσε:<br/>
κτεῖναι μέν ῥ' ἀλέεινε, σεβάσσατο γὰρ τό γε θυμῷ,<br/>
πέμπε δέ μιν Λυκίην δέ, πόρεν δ' ὅ γε σήματα λυγρὰ<br/>
γράψας ἐν πίνακι πτυκτῷ θυμοφθόρα πολλά,<br/>
δεῖξαι δ' ἠνώγειν ᾧ πενθερῷ ὄφρ' ἀπόλοιτο.<br/>
αὐτὰρ ὁ βῆ Λυκίην δὲ θεῶν ὑπ' ἀμύμονι πομπῇ.<br/>
ἀλλ' ὅτε δὴ Λυκίην ἷξε Ξάνθόν τε ῥέοντα,<br/>
προφρονέως μιν τῖεν ἄναξ Λυκίης εὐρείης:<br/>
ἐννῆμαρ ξείνισσε καὶ ἐννέα βοῦς ἱέρευσεν.<br/>
ἀλλ' ὅτε δὴ δεκάτη ἐφάνη ῥοδοδάκτυλος Ἠὼς<br/>
καὶ τότε μιν ἐρέεινε καὶ ᾔτεε σῆμα ἰδέσθαι<br/>
ὅττί ῥά οἱ γαμβροῖο πάρα Προίτοιο φέροιτο.<br/>
αὐτὰρ ἐπεὶ δὴ σῆμα κακὸν παρεδέξατο γαμβροῦ,<br/>
πρῶτον μέν ῥα Χίμαιραν ἀμαιμακέτην ἐκέλευσε<br/>
πεφνέμεν: ἣ δ' ἄρ' ἔην θεῖον γένος οὐδ' ἀνθρώπων,<br/>
πρόσθε λέων, ὄπιθεν δὲ δράκων, μέσση δὲ χίμαιρα,<br/>
δεινὸν ἀποπνείουσα πυρὸς μένος αἰθομένοιο,<br/>
καὶ τὴν μὲν κατέπεφνε θεῶν τεράεσσι πιθήσας.<br/>
δεύτερον αὖ Σολύμοισι μαχέσσατο κυδαλίμοισι:<br/>
καρτίστην δὴ τήν γε μάχην φάτο δύμεναι ἀνδρῶν.<br/>
τὸ τρίτον αὖ κατέπεφνεν Ἀμαζόνας ἀντιανείρας.<br/>
τῷ δ' ἄρ' ἀνερχομένῳ πυκινὸν δόλον ἄλλον ὕφαινε:<br/>
κρίνας ἐκ Λυκίης εὐρείης φῶτας ἀρίστους<br/>
εἷσε λόχον: τοὶ δ' οὔ τι πάλιν οἶκον δὲ νέοντο:<br/>
πάντας γὰρ κατέπεφνεν ἀμύμων Βελλεροφόντης.<br/>
ἀλλ' ὅτε δὴ γίγνωσκε θεοῦ γόνον ἠὺ̈ν ἐόντα<br/>
αὐτοῦ μιν κατέρυκε, δίδου δ' ὅ γε θυγατέρα ἥν,<br/>
δῶκε δέ οἱ τιμῆς βασιληί̈δος ἥμισυ πάσης:<br/>
καὶ μέν οἱ Λύκιοι τέμενος τάμον ἔξοχον ἄλλων<br/>
καλὸν φυταλιῆς καὶ ἀρούρης, ὄφρα νέμοιτο.<br/>
ἣ δ' ἔτεκε τρία τέκνα δαί̈φρονι Βελλεροφόντῃ<br/>
Ἴσανδρόν τε καὶ Ἱππόλοχον καὶ Λαοδάμειαν.<br/>
Λαοδαμείῃ μὲν παρελέξατο μητίετα Ζεύς,<br/>
ἣ δ' ἔτεκ' ἀντίθεον Σαρπηδόνα χαλκοκορυστήν.<br/>
ἀλλ' ὅτε δὴ καὶ κεῖνος ἀπήχθετο πᾶσι θεοῖσιν,<br/>
ἤτοι ὃ κὰπ πεδίον τὸ Ἀλήϊον οἶος ἀλᾶτο<br/>
ὃν θυμὸν κατέδων, πάτον ἀνθρώπων ἀλεείνων:<br/>
Ἴσανδρον δέ οἱ υἱὸν Ἄρης ἆτος πολέμοιο<br/>
μαρνάμενον Σολύμοισι κατέκτανε κυδαλίμοισι:<br/>
τὴν δὲ χολωσαμένη χρυσήνιος Ἄρτεμις ἔκτα.<br/>
Ἱππόλοχος δέ μ' ἔτικτε, καὶ ἐκ τοῦ φημι γενέσθαι:<br/>
πέμπε δέ μ' ἐς Τροίην, καί μοι μάλα πόλλ' ἐπέτελλεν<br/>
αἰὲν ἀριστεύειν καὶ ὑπείροχον ἔμμεναι ἄλλων,<br/>
μηδὲ γένος πατέρων αἰσχυνέμεν, οἳ μέγ' ἄριστοι<br/>
ἔν τ' Ἐφύρῃ ἐγένοντο καὶ ἐν Λυκίῃ εὐρείῃ.<br/>
ταύτης τοι γενεῆς τε καὶ αἵματος εὔχομαι εἶναι.</ruby>

<ruby><rtc lang="grc" translate="no">ὣς φάτο, γήθησεν δὲ βοὴν ἀγαθὸς Διομήδης:<br/>
ἔγχος μὲν κατέπηξεν ἐπὶ χθονὶ πουλυβοτείρῃ,<br/>
αὐτὰρ ὃ μειλιχίοισι προσηύδα ποιμένα λαῶν:<br/>
ἦ ῥά νύ μοι ξεῖνος πατρώϊός ἐσσι παλαιός:<br/>
Οἰνεὺς γάρ ποτε δῖος ἀμύμονα Βελλεροφόντην<br/>
ξείνισ' ἐνὶ μεγάροισιν ἐείκοσιν ἤματ' ἐρύξας:<br/>
οἳ δὲ καὶ ἀλλήλοισι πόρον ξεινήϊα καλά:<br/>
Οἰνεὺς μὲν ζωστῆρα δίδου φοίνικι φαεινόν,<br/>
Βελλεροφόντης δὲ χρύσεον δέπας ἀμφικύπελλον<br/>
καί μιν ἐγὼ κατέλειπον ἰὼν ἐν δώμασ' ἐμοῖσι.<br/>
Τυδέα δ' οὐ μέμνημαι, ἐπεί μ' ἔτι τυτθὸν ἐόντα<br/>
κάλλιφ', ὅτ' ἐν Θήβῃσιν ἀπώλετο λαὸς Ἀχαιῶν.<br/>
τὼ νῦν σοὶ μὲν ἐγὼ ξεῖνος φίλος Ἄργεϊ μέσσῳ<br/>
εἰμί, σὺ δ' ἐν Λυκίῃ ὅτε κεν τῶν δῆμον ἵκωμαι.<br/>
ἔγχεα δ' ἀλλήλων ἀλεώμεθα καὶ δι' ὁμίλου:<br/>
πολλοὶ μὲν γὰρ ἐμοὶ Τρῶες κλειτοί τ' ἐπίκουροι<br/>
κτείνειν ὅν κε θεός γε πόρῃ καὶ ποσσὶ κιχείω,<br/>
πολλοὶ δ' αὖ σοὶ Ἀχαιοὶ ἐναιρέμεν ὅν κε δύνηαι.<br/>
τεύχεα δ' ἀλλήλοις ἐπαμείψομεν, ὄφρα καὶ οἵδε<br/>
γνῶσιν ὅτι ξεῖνοι πατρώϊοι εὐχόμεθ' εἶναι.<br/>
ὣς ἄρα φωνήσαντε καθ' ἵππων ἀί̈ξαντε<br/>
χεῖράς τ' ἀλλήλων λαβέτην καὶ πιστώσαντο:<br/>
ἔνθ' αὖτε Γλαύκῳ Κρονίδης φρένας ἐξέλετο Ζεύς,<br/>
ὃς πρὸς Τυδεί̈δην Διομήδεα τεύχε' ἄμειβε<br/>
χρύσεα χαλκείων, ἑκατόμβοι' ἐννεαβοίων.</ruby>

<ruby><rtc lang="grc" translate="no">Ἕκτωρ δ' ὡς Σκαιάς τε πύλας καὶ φηγὸν ἵκανεν,<br/>
ἀμφ' ἄρα μιν Τρώων ἄλοχοι θέον ἠδὲ θύγατρες<br/>
εἰρόμεναι παῖδάς τε κασιγνήτους τε ἔτας τε<br/>
καὶ πόσιας: ὃ δ' ἔπειτα θεοῖς εὔχεσθαι ἀνώγει<br/>
πάσας ἑξείης: πολλῇσι δὲ κήδε' ἐφῆπτο.</ruby>

<ruby><rtc lang="grc" translate="no">ἀλλ' ὅτε δὴ Πριάμοιο δόμον περικαλλέ' ἵκανε<br/>
ξεστῇς αἰθούσῃσι τετυγμένον: αὐτὰρ ἐν αὐτῷ<br/>
πεντήκοντ' ἔνεσαν θάλαμοι ξεστοῖο λίθοιο<br/>
πλησίον ἀλλήλων δεδμημένοι, ἔνθα δὲ παῖδες<br/>
κοιμῶντο Πριάμοιο παρὰ μνηστῇς ἀλόχοισι,<br/>
κουράων δ' ἑτέρωθεν ἐναντίοι ἔνδοθεν αὐλῆς<br/>
δώδεκ' ἔσαν τέγεοι θάλαμοι ξεστοῖο λίθοιο<br/>
πλησίον ἀλλήλων δεδμημένοι, ἔνθα δὲ γαμβροὶ<br/>
κοιμῶντο Πριάμοιο παρ' αἰδοίῃς ἀλόχοισιν:<br/>
ἔνθά οἱ ἠπιόδωρος ἐναντίη ἤλυθε μήτηρ<br/>
Λαοδίκην ἐσάγουσα θυγατρῶν εἶδος ἀρίστην:<br/>
ἔν τ' ἄρα οἱ φῦ χειρὶ ἔπος τ' ἔφατ' ἔκ τ' ὀνόμαζε:<br/>
τέκνον τίπτε λιπὼν πόλεμον θρασὺν εἰλήλουθας;<br/>
ἦ μάλα δὴ τείρουσι δυσώνυμοι υἷες Ἀχαιῶν<br/>
μαρνάμενοι περὶ ἄστυ: σὲ δ' ἐνθάδε θυμὸς ἀνῆκεν<br/>
ἐλθόντ' ἐξ ἄκρης πόλιος Διὶ χεῖρας ἀνασχεῖν.<br/>
ἀλλὰ μέν' ὄφρά κέ τοι μελιηδέα οἶνον ἐνείκω,<br/>
ὡς σπείσῃς Διὶ πατρὶ καὶ ἄλλοις ἀθανάτοισι<br/>
πρῶτον, ἔπειτα δὲ καὐτὸς ὀνήσεαι αἴ κε πίῃσθα.<br/>
ἀνδρὶ δὲ κεκμηῶτι μένος μέγα οἶνος ἀέξει,<br/>
ὡς τύνη κέκμηκας ἀμύνων σοῖσιν ἔτῃσι.<br/>
τὴν δ' ἠμείβετ' ἔπειτα μέγας κορυθαίολος Ἕκτωρ:<br/>
μή μοι οἶνον ἄειρε μελίφρονα πότνια μῆτερ,<br/>
μή μ' ἀπογυιώσῃς μένεος, ἀλκῆς τε λάθωμαι:<br/>
χερσὶ δ' ἀνίπτοισιν Διὶ λείβειν αἴθοπα οἶνον<br/>
ἅζομαι: οὐδέ πῃ ἔστι κελαινεφέϊ Κρονίωνι<br/>
αἵματι καὶ λύθρῳ πεπαλαγμένον εὐχετάασθαι.<br/>
ἀλλὰ σὺ μὲν πρὸς νηὸν Ἀθηναίης ἀγελείης<br/>
ἔρχεο σὺν θυέεσσιν ἀολλίσσασα γεραιάς:<br/>
πέπλον δ', ὅς τίς τοι χαριέστατος ἠδὲ μέγιστος<br/>
ἔστιν ἐνὶ μεγάρῳ καί τοι πολὺ φίλτατος αὐτῇ,<br/>
τὸν θὲς Ἀθηναίης ἐπὶ γούνασιν ἠϋκόμοιο,<br/>
καί οἱ ὑποσχέσθαι δυοκαίδεκα βοῦς ἐνὶ νηῷ<br/>
ἤνις ἠκέστας ἱερευσέμεν, αἴ κ' ἐλεήσῃ<br/>
ἄστύ τε καὶ Τρώων ἀλόχους καὶ νήπια τέκνα,<br/>
αἴ κεν Τυδέος υἱὸν ἀπόσχῃ Ἰλίου ἱρῆς<br/>
ἄγριον αἰχμητὴν κρατερὸν μήστωρα φόβοιο.<br/>
ἀλλὰ σὺ μὲν πρὸς νηὸν Ἀθηναίης ἀγελείης<br/>
ἔρχευ, ἐγὼ δὲ Πάριν μετελεύσομαι ὄφρα καλέσσω<br/>
αἴ κ' ἐθέλῃσ' εἰπόντος ἀκουέμεν: ὥς κέ οἱ αὖθι<br/>
γαῖα χάνοι: μέγα γάρ μιν Ὀλύμπιος ἔτρεφε πῆμα<br/>
Τρωσί τε καὶ Πριάμῳ μεγαλήτορι τοῖό τε παισίν.<br/>
εἰ κεῖνόν γε ἴδοιμι κατελθόντ' Ἄϊδος εἴσω<br/>
φαίην κε φρέν' ἀτέρπου ὀϊζύος ἐκλελαθέσθαι.</ruby>

<ruby><rtc lang="grc" translate="no">ὣς ἔφαθ', ἣ δὲ μολοῦσα ποτὶ μέγαρ' ἀμφιπόλοισι<br/>
κέκλετο: ταὶ δ' ἄρ' ἀόλλισσαν κατὰ ἄστυ γεραιάς.<br/>
αὐτὴ δ' ἐς θάλαμον κατεβήσετο κηώεντα,<br/>
ἔνθ' ἔσάν οἱ πέπλοι παμποίκιλα ἔργα γυναικῶν<br/>
Σιδονίων, τὰς αὐτὸς Ἀλέξανδρος θεοειδὴς<br/>
ἤγαγε Σιδονίηθεν ἐπιπλὼς εὐρέα πόντον,<br/>
τὴν ὁδὸν ἣν Ἑλένην περ ἀνήγαγεν εὐπατέρειαν:<br/>
τῶν ἕν' ἀειραμένη Ἑκάβη φέρε δῶρον Ἀθήνῃ,<br/>
ὃς κάλλιστος ἔην ποικίλμασιν ἠδὲ μέγιστος,<br/>
ἀστὴρ δ' ὣς ἀπέλαμπεν: ἔκειτο δὲ νείατος ἄλλων.<br/>
βῆ δ' ἰέναι, πολλαὶ δὲ μετεσσεύοντο γεραιαί.<br/>
αἳ δ' ὅτε νηὸν ἵκανον Ἀθήνης ἐν πόλει ἄκρῃ,<br/>
τῇσι θύρας ὤϊξε Θεανὼ καλλιπάρῃος<br/>
Κισσηὶ̈ς ἄλοχος Ἀντήνορος ἱπποδάμοιο:<br/>
τὴν γὰρ Τρῶες ἔθηκαν Ἀθηναίης ἱέρειαν.<br/>
αἳ δ' ὀλολυγῇ πᾶσαι Ἀθήνῃ χεῖρας ἀνέσχον:<br/>
ἣ δ' ἄρα πέπλον ἑλοῦσα Θεανὼ καλλιπάρῃος<br/>
θῆκεν Ἀθηναίης ἐπὶ γούνασιν ἠϋκόμοιο,<br/>
εὐχομένη δ' ἠρᾶτο Διὸς κούρῃ μεγάλοιο:<br/>
πότνι' Ἀθηναίη ἐρυσίπτολι δῖα θεάων<br/>
ἆξον δὴ ἔγχος Διομήδεος, ἠδὲ καὶ αὐτὸν<br/>
πρηνέα δὸς πεσέειν Σκαιῶν προπάροιθε πυλάων,<br/>
ὄφρά τοι αὐτίκα νῦν δυοκαίδεκα βοῦς ἐνὶ νηῷ<br/>
ἤνις ἠκέστας ἱερεύσομεν, αἴ κ' ἐλεήσῃς<br/>
ἄστύ τε καὶ Τρώων ἀλόχους καὶ νήπια τέκνα.</ruby>

<ruby><rtc lang="grc" translate="no">ὣς ἔφατ' εὐχομένη, ἀνένευε δὲ Παλλὰς Ἀθήνη.<br/>
ὣς αἳ μέν ῥ' εὔχοντο Διὸς κούρῃ μεγάλοιο,<br/>
Ἕκτωρ δὲ πρὸς δώματ' Ἀλεξάνδροιο βεβήκει<br/>
καλά, τά ῥ' αὐτὸς ἔτευξε σὺν ἀνδράσιν οἳ τότ' ἄριστοι<br/>
ἦσαν ἐνὶ Τροίῃ ἐριβώλακι τέκτονες ἄνδρες,<br/>
οἵ οἱ ἐποίησαν θάλαμον καὶ δῶμα καὶ αὐλὴν<br/>
ἐγγύθι τε Πριάμοιο καὶ Ἕκτορος ἐν πόλει ἄκρῃ.<br/>
ἔνθ' Ἕκτωρ εἰσῆλθε Διὶ̈ φίλος, ἐν δ' ἄρα χειρὶ<br/>
ἔγχος ἔχ' ἑνδεκάπηχυ: πάροιθε δὲ λάμπετο δουρὸς<br/>
αἰχμὴ χαλκείη, περὶ δὲ χρύσεος θέε πόρκης.<br/>
τὸν δ' εὗρ' ἐν θαλάμῳ περικαλλέα τεύχε' ἕποντα<br/>
ἀσπίδα καὶ θώρηκα, καὶ ἀγκύλα τόξ' ἁφόωντα:<br/>
Ἀργείη δ' Ἑλένη μετ' ἄρα δμῳῇσι γυναιξὶν<br/>
ἧστο καὶ ἀμφιπόλοισι περικλυτὰ ἔργα κέλευε.<br/>
τὸν δ' Ἕκτωρ νείκεσσεν ἰδὼν αἰσχροῖς ἐπέεσσι:<br/>
δαιμόνι' οὐ μὲν καλὰ χόλον τόνδ' ἔνθεο θυμῷ,<br/>
λαοὶ μὲν φθινύθουσι περὶ πτόλιν αἰπύ τε τεῖχος<br/>
μαρνάμενοι: σέο δ' εἵνεκ' ἀϋτή τε πτόλεμός τε<br/>
ἄστυ τόδ' ἀμφιδέδηε: σὺ δ' ἂν μαχέσαιο καὶ ἄλλῳ,<br/>
ὅν τινά που μεθιέντα ἴδοις στυγεροῦ πολέμοιο.<br/>
ἀλλ' ἄνα μὴ τάχα ἄστυ πυρὸς δηί̈οιο θέρηται.<br/>
τὸν δ' αὖτε προσέειπεν Ἀλέξανδρος θεοειδής:<br/>
Ἕκτορ ἐπεί με κατ' αἶσαν ἐνείκεσας οὐδ' ὑπὲρ αἶσαν,<br/>
τοὔνεκά τοι ἐρέω: σὺ δὲ σύνθεο καί μευ ἄκουσον:<br/>
οὔ τοι ἐγὼ Τρώων τόσσον χόλῳ οὐδὲ νεμέσσι<br/>
ἥμην ἐν θαλάμῳ, ἔθελον δ' ἄχεϊ προτραπέσθαι.<br/>
νῦν δέ με παρειποῦσ' ἄλοχος μαλακοῖς ἐπέεσσιν<br/>
ὅρμησ' ἐς πόλεμον: δοκέει δέ μοι ὧδε καὶ αὐτῷ<br/>
λώϊον ἔσσεσθαι: νίκη δ' ἐπαμείβεται ἄνδρας.<br/>
ἀλλ' ἄγε νῦν ἐπίμεινον, Ἀρήϊα τεύχεα δύω:<br/>
ἢ ἴθ', ἐγὼ δὲ μέτειμι: κιχήσεσθαι δέ σ' ὀί̈ω.</ruby>

<ruby><rtc lang="grc" translate="no">ὣς φάτο, τὸν δ' οὔ τι προσέφη κορυθαίολος Ἕκτωρ:<br/>
τὸν δ' Ἑλένη μύθοισι προσηύδα μειλιχίοισι:<br/>
δᾶερ ἐμεῖο κυνὸς κακομηχάνου ὀκρυοέσσης,<br/>
ὥς μ' ὄφελ' ἤματι τῷ ὅτε με πρῶτον τέκε μήτηρ</ruby>

<ruby><rtc lang="grc" translate="no">οἴχεσθαι προφέρουσα κακὴ ἀνέμοιο θύελλα<br/>
εἰς ὄρος ἢ εἰς κῦμα πολυφλοίσβοιο θαλάσσης,<br/>
ἔνθά με κῦμ' ἀπόερσε πάρος τάδε ἔργα γενέσθαι.<br/>
αὐτὰρ ἐπεὶ τάδε γ' ὧδε θεοὶ κακὰ τεκμήραντο,<br/>
ἀνδρὸς ἔπειτ' ὤφελλον ἀμείνονος εἶναι ἄκοιτις,<br/>
ὃς ᾔδη νέμεσίν τε καὶ αἴσχεα πόλλ' ἀνθρώπων.<br/>
τούτῳ δ' οὔτ' ἂρ νῦν φρένες ἔμπεδοι οὔτ' ἄρ' ὀπίσσω<br/>
ἔσσονται: τὼ καί μιν ἐπαυρήσεσθαι ὀί̈ω.<br/>
ἀλλ' ἄγε νῦν εἴσελθε καὶ ἕζεο τῷδ' ἐπὶ δίφρῳ<br/>
δᾶερ, ἐπεί σε μάλιστα πόνος φρένας ἀμφιβέβηκεν<br/>
εἵνεκ' ἐμεῖο κυνὸς καὶ Ἀλεξάνδρου ἕνεκ' ἄτης,<br/>
οἷσιν ἐπὶ Ζεὺς θῆκε κακὸν μόρον, ὡς καὶ ὀπίσσω<br/>
ἀνθρώποισι πελώμεθ' ἀοίδιμοι ἐσσομένοισι.</ruby>

<ruby><rtc lang="grc" translate="no">τὴν δ' ἠμείβετ' ἔπειτα μέγας κορυθαίολος Ἕκτωρ<br/>
μή με κάθιζ' Ἑλένη φιλέουσά περ: οὐδέ με πείσεις:<br/>
ἤδη γάρ μοι θυμὸς ἐπέσσυται ὄφρ' ἐπαμύνω<br/>
Τρώεσσ', οἳ μέγ' ἐμεῖο ποθὴν ἀπεόντος ἔχουσιν.<br/>
ἀλλὰ σύ γ' ὄρνυθι τοῦτον, ἐπειγέσθω δὲ καὶ αὐτός,<br/>
ὥς κεν ἔμ' ἔντοσθεν πόλιος καταμάρψῃ ἐόντα.<br/>
καὶ γὰρ ἐγὼν οἶκον δὲ ἐλεύσομαι ὄφρα ἴδωμαι<br/>
οἰκῆας ἄλοχόν τε φίλην καὶ νήπιον υἱόν.<br/>
οὐ γὰρ οἶδ' εἰ ἔτι σφιν ὑπότροπος ἵξομαι αὖτις,<br/>
ἦ ἤδη μ' ὑπὸ χερσὶ θεοὶ δαμόωσιν Ἀχαιῶν.</ruby>

<ruby><rtc lang="grc" translate="no">ὣς ἄρα φωνήσας ἀπέβη κορυθαίολος Ἕκτωρ:<br/>
αἶψα δ' ἔπειθ' ἵκανε δόμους εὖ ναιετάοντας,<br/>
οὐδ' εὗρ' Ἀνδρομάχην λευκώλενον ἐν μεγάροισιν,<br/>
ἀλλ' ἥ γε ξὺν παιδὶ καὶ ἀμφιπόλῳ ἐϋπέπλῳ<br/>
πύργῳ ἐφεστήκει γοόωσά τε μυρομένη τε.<br/>
Ἕκτωρ δ' ὡς οὐκ ἔνδον ἀμύμονα τέτμεν ἄκοιτιν<br/>
ἔστη ἐπ' οὐδὸν ἰών, μετὰ δὲ δμῳῇσιν ἔειπεν:<br/>
εἰ δ' ἄγε μοι δμῳαὶ νημερτέα μυθήσασθε:<br/>
πῇ ἔβη Ἀνδρομάχη λευκώλενος ἐκ μεγάροιο;<br/>
ἠέ πῃ ἐς γαλόων ἢ εἰνατέρων ἐϋπέπλων<br/>
ἢ ἐς Ἀθηναίης ἐξοίχεται, ἔνθά περ ἄλλαι<br/>
Τρῳαὶ ἐϋπλόκαμοι δεινὴν θεὸν ἱλάσκονται;</ruby>

<ruby><rtc lang="grc" translate="no">τὸν δ' αὖτ' ὀτρηρὴ ταμίη πρὸς μῦθον ἔειπεν:<br/>
Ἕκτορ ἐπεὶ μάλ' ἄνωγας ἀληθέα μυθήσασθαι,<br/>
οὔτέ πῃ ἐς γαλόων οὔτ' εἰνατέρων ἐϋπέπλων<br/>
οὔτ' ἐς Ἀθηναίης ἐξοίχεται, ἔνθά περ ἄλλαι<br/>
Τρῳαὶ ἐϋπλόκαμοι δεινὴν θεὸν ἱλάσκονται,<br/>
ἀλλ' ἐπὶ πύργον ἔβη μέγαν Ἰλίου, οὕνεκ' ἄκουσε<br/>
τείρεσθαι Τρῶας, μέγα δὲ κράτος εἶναι Ἀχαιῶν.<br/>
ἣ μὲν δὴ πρὸς τεῖχος ἐπειγομένη ἀφικάνει<br/>
μαινομένῃ ἐϊκυῖα: φέρει δ' ἅμα παῖδα τιθήνη.</ruby>

<ruby><rtc lang="grc" translate="no">ἦ ῥα γυνὴ ταμίη, ὃ δ' ἀπέσσυτο δώματος Ἕκτωρ<br/>
τὴν αὐτὴν ὁδὸν αὖτις ἐϋκτιμένας κατ' ἀγυιάς.<br/>
εὖτε πύλας ἵκανε διερχόμενος μέγα ἄστυ<br/>
Σκαιάς, τῇ ἄρ' ἔμελλε διεξίμεναι πεδίον δέ,<br/>
ἔνθ' ἄλοχος πολύδωρος ἐναντίη ἦλθε θέουσα<br/>
Ἀνδρομάχη θυγάτηρ μεγαλήτορος Ἠετίωνος<br/>
Ἠετίων ὃς ἔναιεν ὑπὸ Πλάκῳ ὑληέσσῃ<br/>
Θήβῃ Ὑποπλακίῃ Κιλίκεσσ' ἄνδρεσσιν ἀνάσσων:<br/>
τοῦ περ δὴ θυγάτηρ ἔχεθ' Ἕκτορι χαλκοκορυστῇ.<br/>
ἥ οἱ ἔπειτ' ἤντησ', ἅμα δ' ἀμφίπολος κίεν αὐτῇ<br/>
παῖδ' ἐπὶ κόλπῳ ἔχουσ' ἀταλάφρονα νήπιον αὔτως<br/>
Ἑκτορίδην ἀγαπητὸν ἀλίγκιον ἀστέρι καλῷ,<br/>
τόν ῥ' Ἕκτωρ καλέεσκε Σκαμάνδριον, αὐτὰρ οἱ ἄλλοι<br/>
Ἀστυάνακτ': οἶος γὰρ ἐρύετο Ἴλιον Ἕκτωρ.<br/>
ἤτοι ὃ μὲν μείδησεν ἰδὼν ἐς παῖδα σιωπῇ:<br/>
Ἀνδρομάχη δέ οἱ ἄγχι παρίστατο δάκρυ χέουσα,<br/>
ἔν τ' ἄρα οἱ φῦ χειρὶ ἔπος τ' ἔφατ' ἔκ τ' ὀνόμαζε:<br/>
δαιμόνιε φθίσει σε τὸ σὸν μένος, οὐδ' ἐλεαίρεις<br/>
παῖδά τε νηπίαχον καὶ ἔμ' ἄμμορον, ἣ τάχα χήρη<br/>
σεῦ ἔσομαι: τάχα γάρ σε κατακτανέουσιν Ἀχαιοὶ<br/>
πάντες ἐφορμηθέντες: ἐμοὶ δέ κε κέρδιον εἴη<br/>
σεῦ ἀφαμαρτούσῃ χθόνα δύμεναι: οὐ γὰρ ἔτ' ἄλλη<br/>
ἔσται θαλπωρὴ ἐπεὶ ἂν σύ γε πότμον ἐπίσπῃς<br/>
ἀλλ' ἄχε': οὐδέ μοι ἔστι πατὴρ καὶ πότνια μήτηρ.<br/>
ἤτοι γὰρ πατέρ' ἁμὸν ἀπέκτανε δῖος Ἀχιλλεύς,<br/>
ἐκ δὲ πόλιν πέρσεν Κιλίκων εὖ ναιετάουσαν<br/>
Θήβην ὑψίπυλον: κατὰ δ' ἔκτανεν Ἠετίωνα,<br/>
οὐδέ μιν ἐξενάριξε, σεβάσσατο γὰρ τό γε θυμῷ,<br/>
ἀλλ' ἄρα μιν κατέκηε σὺν ἔντεσι δαιδαλέοισιν<br/>
ἠδ' ἐπὶ σῆμ' ἔχεεν: περὶ δὲ πτελέας ἐφύτευσαν<br/>
νύμφαι ὀρεστιάδες κοῦραι Διὸς αἰγιόχοιο.<br/>
οἳ δέ μοι ἑπτὰ κασίγνητοι ἔσαν ἐν μεγάροισιν<br/>
οἳ μὲν πάντες ἰῷ κίον ἤματι Ἄϊδος εἴσω:<br/>
πάντας γὰρ κατέπεφνε ποδάρκης δῖος Ἀχιλλεὺς<br/>
βουσὶν ἐπ' εἰλιπόδεσσι καὶ ἀργεννῇς ὀί̈εσσι.<br/>
μητέρα δ', ἣ βασίλευεν ὑπὸ Πλάκῳ ὑληέσσῃ,<br/>
τὴν ἐπεὶ ἂρ δεῦρ' ἤγαγ' ἅμ' ἄλλοισι κτεάτεσσιν,<br/>
ἂψ ὅ γε τὴν ἀπέλυσε λαβὼν ἀπερείσι' ἄποινα,<br/>
πατρὸς δ' ἐν μεγάροισι βάλ' Ἄρτεμις ἰοχέαιρα.<br/>
Ἕκτορ ἀτὰρ σύ μοί ἐσσι πατὴρ καὶ πότνια μήτηρ<br/>
ἠδὲ κασίγνητος, σὺ δέ μοι θαλερὸς παρακοίτης:<br/>
ἀλλ' ἄγε νῦν ἐλέαιρε καὶ αὐτοῦ μίμν' ἐπὶ πύργῳ,<br/>
μὴ παῖδ' ὀρφανικὸν θήῃς χήρην τε γυναῖκα:<br/>
λαὸν δὲ στῆσον παρ' ἐρινεόν, ἔνθα μάλιστα<br/>
ἀμβατός ἐστι πόλις καὶ ἐπίδρομον ἔπλετο τεῖχος.<br/>
τρὶς γὰρ τῇ γ' ἐλθόντες ἐπειρήσανθ' οἱ ἄριστοι<br/>
ἀμφ' Αἴαντε δύω καὶ ἀγακλυτὸν Ἰδομενῆα<br/>
ἠδ' ἀμφ' Ἀτρεί̈δας καὶ Τυδέος ἄλκιμον υἱόν:<br/>
ἤ πού τίς σφιν ἔνισπε θεοπροπίων ἐὺ̈ εἰδώς,<br/>
ἤ νυ καὶ αὐτῶν θυμὸς ἐποτρύνει καὶ ἀνώγει.</ruby>

<ruby><rtc lang="grc" translate="no">τὴν δ' αὖτε προσέειπε μέγας κορυθαίολος Ἕκτωρ:<br/>
ἦ καὶ ἐμοὶ τάδε πάντα μέλει γύναι: ἀλλὰ μάλ' αἰνῶς<br/>
αἰδέομαι Τρῶας καὶ Τρῳάδας ἑλκεσιπέπλους,<br/>
αἴ κε κακὸς ὣς νόσφιν ἀλυσκάζω πολέμοιο:<br/>
οὐδέ με θυμὸς ἄνωγεν, ἐπεὶ μάθον ἔμμεναι ἐσθλὸς<br/>
αἰεὶ καὶ πρώτοισι μετὰ Τρώεσσι μάχεσθαι<br/>
ἀρνύμενος πατρός τε μέγα κλέος ἠδ' ἐμὸν αὐτοῦ.<br/>
εὖ γὰρ ἐγὼ τόδε οἶδα κατὰ φρένα καὶ κατὰ θυμόν:<br/>
ἔσσεται ἦμαρ ὅτ' ἄν ποτ' ὀλώλῃ Ἴλιος ἱρὴ<br/>
καὶ Πρίαμος καὶ λαὸς ἐϋμμελίω Πριάμοιο.<br/>
ἀλλ' οὔ μοι Τρώων τόσσον μέλει ἄλγος ὀπίσσω,<br/>
οὔτ' αὐτῆς Ἑκάβης οὔτε Πριάμοιο ἄνακτος<br/>
οὔτε κασιγνήτων, οἵ κεν πολέες τε καὶ ἐσθλοὶ<br/>
ἐν κονίῃσι πέσοιεν ὑπ' ἀνδράσι δυσμενέεσσιν,<br/>
ὅσσον σεῦ, ὅτε κέν τις Ἀχαιῶν χαλκοχιτώνων<br/>
δακρυόεσσαν ἄγηται ἐλεύθερον ἦμαρ ἀπούρας:<br/>
καί κεν ἐν Ἄργει ἐοῦσα πρὸς ἄλλης ἱστὸν ὑφαίνοις,<br/>
καί κεν ὕδωρ φορέοις Μεσσηί̈δος ἢ Ὑπερείης<br/>
πόλλ' ἀεκαζομένη, κρατερὴ δ' ἐπικείσετ' ἀνάγκη:<br/>
καί ποτέ τις εἴπῃσιν ἰδὼν κατὰ δάκρυ χέουσαν:<br/>
Ἕκτορος ἥδε γυνὴ ὃς ἀριστεύεσκε μάχεσθαι<br/>
Τρώων ἱπποδάμων ὅτε Ἴλιον ἀμφεμάχοντο.<br/>
ὥς ποτέ τις ἐρέει: σοὶ δ' αὖ νέον ἔσσεται ἄλγος<br/>
χήτεϊ τοιοῦδ' ἀνδρὸς ἀμύνειν δούλιον ἦμαρ.<br/>
ἀλλά με τεθνηῶτα χυτὴ κατὰ γαῖα καλύπτοι<br/>
πρίν γέ τι σῆς τε βοῆς σοῦ θ' ἑλκηθμοῖο πυθέσθαι.<br/>
ὣς εἰπὼν οὗ παιδὸς ὀρέξατο φαίδιμος Ἕκτωρ:<br/>
ἂψ δ' ὃ πάϊς πρὸς κόλπον ἐϋζώνοιο τιθήνης<br/>
ἐκλίνθη ἰάχων πατρὸς φίλου ὄψιν ἀτυχθεὶς<br/>
ταρβήσας χαλκόν τε ἰδὲ λόφον ἱππιοχαίτην,<br/>
δεινὸν ἀπ' ἀκροτάτης κόρυθος νεύοντα νοήσας.<br/>
ἐκ δ' ἐγέλασσε πατήρ τε φίλος καὶ πότνια μήτηρ:<br/>
αὐτίκ' ἀπὸ κρατὸς κόρυθ' εἵλετο φαίδιμος Ἕκτωρ,<br/>
καὶ τὴν μὲν κατέθηκεν ἐπὶ χθονὶ παμφανόωσαν:<br/>
αὐτὰρ ὅ γ' ὃν φίλον υἱὸν ἐπεὶ κύσε πῆλέ τε χερσὶν<br/>
εἶπε δ' ἐπευξάμενος Διί τ' ἄλλοισίν τε θεοῖσι:<br/>
Ζεῦ ἄλλοι τε θεοὶ δότε δὴ καὶ τόνδε γενέσθαι<br/>
παῖδ' ἐμὸν ὡς καὶ ἐγώ περ ἀριπρεπέα Τρώεσσιν,<br/>
ὧδε βίην τ' ἀγαθόν, καὶ Ἰλίου ἶφι ἀνάσσειν:<br/>
καί ποτέ τις εἴποι πατρός γ' ὅδε πολλὸν ἀμείνων<br/>
ἐκ πολέμου ἀνιόντα: φέροι δ' ἔναρα βροτόεντα<br/>
κτείνας δήϊον ἄνδρα, χαρείη δὲ φρένα μήτηρ.</ruby>

<ruby><rtc lang="grc" translate="no">ὣς εἰπὼν ἀλόχοιο φίλης ἐν χερσὶν ἔθηκε<br/>
παῖδ' ἑόν: ἣ δ' ἄρα μιν κηώδεϊ δέξατο κόλπῳ<br/>
δακρυόεν γελάσασα: πόσις δ' ἐλέησε νοήσας,<br/>
χειρί τέ μιν κατέρεξεν ἔπος τ' ἔφατ' ἔκ τ' ὀνόμαζε:<br/>
δαιμονίη μή μοί τι λίην ἀκαχίζεο θυμῷ:<br/>
οὐ γάρ τίς μ' ὑπὲρ αἶσαν ἀνὴρ Ἄϊδι προϊάψει:<br/>
μοῖραν δ' οὔ τινά φημι πεφυγμένον ἔμμεναι ἀνδρῶν,<br/>
οὐ κακὸν οὐδὲ μὲν ἐσθλόν, ἐπὴν τὰ πρῶτα γένηται.<br/>
ἀλλ' εἰς οἶκον ἰοῦσα τὰ σ' αὐτῆς ἔργα κόμιζε<br/>
ἱστόν τ' ἠλακάτην τε, καὶ ἀμφιπόλοισι κέλευε<br/>
ἔργον ἐποίχεσθαι: πόλεμος δ' ἄνδρεσσι μελήσει<br/>
πᾶσι, μάλιστα δ' ἐμοί, τοὶ Ἰλίῳ ἐγγεγάασιν.</ruby>

<ruby><rtc lang="grc" translate="no">ὣς ἄρα φωνήσας κόρυθ' εἵλετο φαίδιμος Ἕκτωρ<br/>
ἵππουριν: ἄλοχος δὲ φίλη οἶκον δὲ βεβήκει<br/>
ἐντροπαλιζομένη, θαλερὸν κατὰ δάκρυ χέουσα.<br/>
αἶψα δ' ἔπειθ' ἵκανε δόμους εὖ ναιετάοντας<br/>
Ἕκτορος ἀνδροφόνοιο, κιχήσατο δ' ἔνδοθι πολλὰς<br/>
ἀμφιπόλους, τῇσιν δὲ γόον πάσῃσιν ἐνῶρσεν.<br/>
αἳ μὲν ἔτι ζωὸν γόον Ἕκτορα ᾧ ἐνὶ οἴκῳ:<br/>
οὐ γάρ μιν ἔτ' ἔφαντο ὑπότροπον ἐκ πολέμοιο<br/>
ἵξεσθαι προφυγόντα μένος καὶ χεῖρας Ἀχαιῶν.<br/>
οὐδὲ Πάρις δήθυνεν ἐν ὑψηλοῖσι δόμοισιν,<br/>
ἀλλ' ὅ γ', ἐπεὶ κατέδυ κλυτὰ τεύχεα ποικίλα χαλκῷ,<br/>
σεύατ' ἔπειτ' ἀνὰ ἄστυ ποσὶ κραιπνοῖσι πεποιθώς.<br/>
ὡς δ' ὅτε τις στατὸς ἵππος ἀκοστήσας ἐπὶ φάτνῃ<br/>
δεσμὸν ἀπορρήξας θείῃ πεδίοιο κροαίνων<br/>
εἰωθὼς λούεσθαι ἐϋρρεῖος ποταμοῖο<br/>
κυδιόων: ὑψοῦ δὲ κάρη ἔχει, ἀμφὶ δὲ χαῖται<br/>
ὤμοις ἀί̈σσονται: ὃ δ' ἀγλαί̈ηφι πεποιθὼς<br/>
ῥίμφά ἑ γοῦνα φέρει μετά τ' ἤθεα καὶ νομὸν ἵππων:<br/>
ὣς υἱὸς Πριάμοιο Πάρις κατὰ Περγάμου ἄκρης<br/>
τεύχεσι παμφαίνων ὥς τ' ἠλέκτωρ ἐβεβήκει<br/>
καγχαλόων, ταχέες δὲ πόδες φέρον: αἶψα δ' ἔπειτα<br/>
Ἕκτορα δῖον ἔτετμεν ἀδελφεὸν εὖτ' ἄρ' ἔμελλε<br/>
στρέψεσθ' ἐκ χώρης ὅθι ᾗ ὀάριζε γυναικί.<br/>
τὸν πρότερος προσέειπεν Ἀλέξανδρος θεοειδής:<br/>
ἠθεῖ' ἦ μάλα δή σε καὶ ἐσσύμενον κατερύκω<br/>
δηθύνων, οὐδ' ἦλθον ἐναίσιμον ὡς ἐκέλευες;</ruby>

<ruby><rtc lang="grc" translate="no">τὸν δ' ἀπαμειβόμενος προσέφη κορυθαίολος Ἕκτωρ:<br/>
δαιμόνι' οὐκ ἄν τίς τοι ἀνὴρ ὃς ἐναίσιμος εἴη<br/>
ἔργον ἀτιμήσειε μάχης, ἐπεὶ ἄλκιμός ἐσσι:<br/>
ἀλλὰ ἑκὼν μεθιεῖς τε καὶ οὐκ ἐθέλεις: τὸ δ' ἐμὸν κῆρ<br/>
ἄχνυται ἐν θυμῷ, ὅθ' ὑπὲρ σέθεν αἴσχε' ἀκούω<br/>
πρὸς Τρώων, οἳ ἔχουσι πολὺν πόνον εἵνεκα σεῖο.<br/>
ἀλλ' ἴομεν: τὰ δ' ὄπισθεν ἀρεσσόμεθ', αἴ κέ ποθι Ζεὺς<br/>
δώῃ ἐπουρανίοισι θεοῖς αἰειγενέτῃσι<br/>
κρητῆρα στήσασθαι ἐλεύθερον ἐν μεγάροισιν<br/>
ἐκ Τροίης ἐλάσαντας ἐϋκνήμιδας Ἀχαιούς.</ruby>
</ol>

<nav>
	<a href="." rel="contents">Table of Contents</a>
	<a href="#!/iliad/book5/" rel="prev">Previous</a>
	<a href="#!/iliad/book7/" rel="next">Next</a>
</nav>
</section>
</article>
