<article itemscope itemtype="http://schema.org/Book http://schema.org/PublicationVolume">
<meta itemprop="copyrightYear" content="1898" />
<meta itemprop="volumeNumber" content="3" />
<h2 itemprop="name">The Iliad</h2>
<u itemprop="author">Homer</u>

<section itemscope itemtype="http://schema.org/Book http://schema.org/PublicationIssue">
<nav>
	<a href="#!/" rel="contents">Table of Contents</a>
	<a href="#!/iliad/book19/" rel="prev">Previous</a>
	<a href="#!/iliad/book21/" rel="next">Next</a>
</nav>
<meta itemprop="issueNumber" content="20" />
<h3 itemprop="name">Book 20</h3>

<ol>
<ruby><rtc lang="grc" translate="no">ὣς οἳ μὲν παρὰ νηυσὶ κορωνίσι θωρήσσοντο<br/>
ἀμφὶ σὲ Πηλέος υἱὲ μάχης ἀκόρητον Ἀχαιοί,<br/>
Τρῶες δ' αὖθ' ἑτέρωθεν ἐπὶ θρωσμῷ πεδίοιο:<br/>
Ζεὺς δὲ Θέμιστα κέλευσε θεοὺς ἀγορὴν δὲ καλέσσαι<br/>
κρατὸς ἀπ' Οὐλύμποιο πολυπτύχου: ἣ δ' ἄρα πάντῃ<br/>
φοιτήσασα κέλευσε Διὸς πρὸς δῶμα νέεσθαι.<br/>
οὔτέ τις οὖν ποταμῶν ἀπέην νόσφ' Ὠκεανοῖο,<br/>
οὔτ' ἄρα νυμφάων αἵ τ' ἄλσεα καλὰ νέμονται<br/>
καὶ πηγὰς ποταμῶν καὶ πίσεα ποιήεντα.<br/>
ἐλθόντες δ' ἐς δῶμα Διὸς νεφεληγερέταο<br/>
ξεστῇς αἰθούσῃσιν ἐνίζανον, ἃς Διὶ πατρὶ<br/>
Ἥφαιστος ποίησεν ἰδυίῃσι πραπίδεσσιν.</ruby>

<ruby><rtc lang="grc" translate="no">ὣς οἳ μὲν Διὸς ἔνδον ἀγηγέρατ': οὐδ' ἐνοσίχθων<br/>
νηκούστησε θεᾶς, ἀλλ' ἐξ ἁλὸς ἦλθε μετ' αὐτούς,<br/>
ἷζε δ' ἄρ' ἐν μέσσοισι, Διὸς δ' ἐξείρετο βουλήν:<br/>
τίπτ' αὖτ' ἀργικέραυνε θεοὺς ἀγορὴν δὲ κάλεσσας;<br/>
ἦ τι περὶ Τρώων καὶ Ἀχαιῶν μερμηρίζεις;<br/>
τῶν γὰρ νῦν ἄγχιστα μάχη πόλεμός τε δέδηε.</ruby>

<ruby><rtc lang="grc" translate="no">τὸν δ' ἀπαμειβόμενος προσέφη νεφεληγερέτα Ζεύς:<br/>
ἔγνως ἐννοσίγαιε ἐμὴν ἐν στήθεσι βουλὴν<br/>
ὧν ἕνεκα ξυνάγειρα: μέλουσί μοι ὀλλύμενοί περ.<br/>
ἀλλ' ἤτοι μὲν ἐγὼ μενέω πτυχὶ Οὐλύμποιο<br/>
ἥμενος, ἔνθ' ὁρόων φρένα τέρψομαι: οἳ δὲ δὴ ἄλλοι<br/>
ἔρχεσθ' ὄφρ' ἂν ἵκησθε μετὰ Τρῶας καὶ Ἀχαιούς,<br/>
ἀμφοτέροισι δ' ἀρήγεθ' ὅπῃ νόος ἐστὶν ἑκάστου.<br/>
εἰ γὰρ Ἀχιλλεὺς οἶος ἐπὶ Τρώεσσι μαχεῖται<br/>
οὐδὲ μίνυνθ' ἕξουσι ποδώκεα Πηλεί̈ωνα.<br/>
καὶ δέ τί μιν καὶ πρόσθεν ὑποτρομέεσκον ὁρῶντες:<br/>
νῦν δ' ὅτε δὴ καὶ θυμὸν ἑταίρου χώεται αἰνῶς<br/>
δείδω μὴ καὶ τεῖχος ὑπέρμορον ἐξαλαπάξῃ.<br/>
ὣς ἔφατο Κρονίδης, πόλεμον δ' ἀλίαστον ἔγειρε.<br/>
βὰν δ' ἴμεναι πόλεμον δὲ θεοὶ δίχα θυμὸν ἔχοντες:<br/>
Ἥρη μὲν μετ' ἀγῶνα νεῶν καὶ Παλλὰς Ἀθήνη<br/>
ἠδὲ Ποσειδάων γαιήοχος ἠδ' ἐριούνης<br/>
Ἑρμείας, ὃς ἐπὶ φρεσὶ πευκαλίμῃσι κέκασται:<br/>
Ἥφαιστος δ' ἅμα τοῖσι κίε σθένεϊ βλεμεαίνων<br/>
χωλεύων, ὑπὸ δὲ κνῆμαι ῥώοντο ἀραιαί.<br/>
ἐς δὲ Τρῶας Ἄρης κορυθαίολος, αὐτὰρ ἅμ' αὐτῷ<br/>
Φοῖβος ἀκερσεκόμης ἠδ' Ἄρτεμις ἰοχέαιρα<br/>
Λητώ τε Ξάνθός τε φιλομειδής τ' Ἀφροδίτη.</ruby>

<ruby><rtc lang="grc" translate="no">εἷος μέν ῥ' ἀπάνευθε θεοὶ θνητῶν ἔσαν ἀνδρῶν,<br/>
τεῖος Ἀχαιοὶ μὲν μέγα κύδανον, οὕνεκ' Ἀχιλλεὺς<br/>
ἐξεφάνη, δηρὸν δὲ μάχης ἐπέπαυτ' ἀλεγεινῆς:<br/>
Τρῶας δὲ τρόμος αἰνὸς ὑπήλυθε γυῖα ἕκαστον<br/>
δειδιότας, ὅθ' ὁρῶντο ποδώκεα Πηλεί̈ωνα<br/>
τεύχεσι λαμπόμενον βροτολοιγῷ ἶσον Ἄρηϊ.<br/>
αὐτὰρ ἐπεὶ μεθ' ὅμιλον Ὀλύμπιοι ἤλυθον ἀνδρῶν,<br/>
ὦρτο δ' Ἔρις κρατερὴ λαοσσόος, αὖε δ' Ἀθήνη<br/>
στᾶσ' ὁτὲ μὲν παρὰ τάφρον ὀρυκτὴν τείχεος ἐκτός,<br/>
ἄλλοτ' ἐπ' ἀκτάων ἐριδούπων μακρὸν ἀύ̈τει.<br/>
αὖε δ' Ἄρης ἑτέρωθεν ἐρεμνῇ λαίλαπι ἶσος<br/>
ὀξὺ κατ' ἀκροτάτης πόλιος Τρώεσσι κελεύων,<br/>
ἄλλοτε πὰρ Σιμόεντι θέων ἐπὶ Καλλικολώνῃ.<br/>
ὣς τοὺς ἀμφοτέρους μάκαρες θεοὶ ὀτρύνοντες<br/>
σύμβαλον, ἐν δ' αὐτοῖς ἔριδα ῥήγνυντο βαρεῖαν:<br/>
δεινὸν δὲ βρόντησε πατὴρ ἀνδρῶν τε θεῶν τε<br/>
ὑψόθεν: αὐτὰρ νέρθε Ποσειδάων ἐτίναξε<br/>
γαῖαν ἀπειρεσίην ὀρέων τ' αἰπεινὰ κάρηνα.<br/>
πάντες δ' ἐσσείοντο πόδες πολυπίδακος Ἴδης<br/>
καὶ κορυφαί, Τρώων τε πόλις καὶ νῆες Ἀχαιῶν.<br/>
ἔδεισεν δ' ὑπένερθεν ἄναξ ἐνέρων Ἀϊδωνεύς,<br/>
δείσας δ' ἐκ θρόνου ἆλτο καὶ ἴαχε, μή οἱ ὕπερθε<br/>
γαῖαν ἀναρρήξειε Ποσειδάων ἐνοσίχθων,<br/>
οἰκία δὲ θνητοῖσι καὶ ἀθανάτοισι φανείη<br/>
σμερδαλέ' εὐρώεντα, τά τε στυγέουσι θεοί περ:<br/>
τόσσος ἄρα κτύπος ὦρτο θεῶν ἔριδι ξυνιόντων.<br/>
ἤτοι μὲν γὰρ ἔναντα Ποσειδάωνος ἄνακτος<br/>
ἵστατ' Ἀπόλλων Φοῖβος ἔχων ἰὰ πτερόεντα,<br/>
ἄντα δ' Ἐνυαλίοιο θεὰ γλαυκῶπις Ἀθήνη:<br/>
Ἥρῃ δ' ἀντέστη χρυσηλάκατος κελαδεινὴ<br/>
Ἄρτεμις ἰοχέαιρα κασιγνήτη ἑκάτοιο:<br/>
Λητοῖ δ' ἀντέστη σῶκος ἐριούνιος Ἑρμῆς,<br/>
ἄντα δ' ἄρ' Ἡφαίστοιο μέγας ποταμὸς βαθυδίνης,<br/>
ὃν Ξάνθον καλέουσι θεοί, ἄνδρες δὲ Σκάμανδρον.</ruby>

<ruby><rtc lang="grc" translate="no">ὣς οἳ μὲν θεοὶ ἄντα θεῶν ἴσαν: αὐτὰρ Ἀχιλλεὺς<br/>
Ἕκτορος ἄντα μάλιστα λιλαίετο δῦναι ὅμιλον<br/>
Πριαμίδεω: τοῦ γάρ ῥα μάλιστά ἑ θυμὸς ἀνώγει<br/>
αἵματος ἆσαι Ἄρηα ταλαύρινον πολεμιστήν.<br/>
Αἰνείαν δ' ἰθὺς λαοσσόος ὦρσεν Ἀπόλλων<br/>
ἀντία Πηλεί̈ωνος, ἐνῆκε δέ οἱ μένος ἠύ̈:<br/>
υἱέϊ δὲ Πριάμοιο Λυκάονι εἴσατο φωνήν:<br/>
τῷ μιν ἐεισάμενος προσέφη Διὸς υἱὸς Ἀπόλλων:<br/>
Αἰνεία Τρώων βουληφόρε ποῦ τοι ἀπειλαὶ<br/>
ἃς Τρώων βασιλεῦσιν ὑπίσχεο οἰνοποτάζων<br/>
Πηλεί̈δεω Ἀχιλῆος ἐναντίβιον πολεμίξειν;</ruby>

<ruby><rtc lang="grc" translate="no">τὸν δ' αὖτ' Αἰνείας ἀπαμειβόμενος προσέειπε:<br/>
Πριαμίδη τί με ταῦτα καὶ οὐκ ἐθέλοντα κελεύεις<br/>
ἀντία Πηλεί̈ωνος ὑπερθύμοιο μάχεσθαι;<br/>
οὐ μὲν γὰρ νῦν πρῶτα ποδώκεος ἄντ' Ἀχιλῆος<br/>
στήσομαι, ἀλλ' ἤδη με καὶ ἄλλοτε δουρὶ φόβησεν<br/>
ἐξ Ἴδης, ὅτε βουσὶν ἐπήλυθεν ἡμετέρῃσι,<br/>
πέρσε δὲ Λυρνησσὸν καὶ Πήδασον: αὐτὰρ ἐμὲ Ζεὺς<br/>
εἰρύσαθ', ὅς μοι ἐπῶρσε μένος λαιψηρά τε γοῦνα.<br/>
ἦ κ' ἐδάμην ὑπὸ χερσὶν Ἀχιλλῆος καὶ Ἀθήνης,<br/>
ἥ οἱ πρόσθεν ἰοῦσα τίθει φάος ἠδ' ἐκέλευεν<br/>
ἔγχεϊ χαλκείῳ Λέλεγας καὶ Τρῶας ἐναίρειν.<br/>
τὼ οὐκ ἔστ' Ἀχιλῆος ἐναντίον ἄνδρα μάχεσθαι:<br/>
αἰεὶ γὰρ πάρα εἷς γε θεῶν ὃς λοιγὸν ἀμύνει.<br/>
καὶ δ' ἄλλως τοῦ γ' ἰθὺ βέλος πέτετ', οὐδ' ἀπολήγει<br/>
πρὶν χροὸς ἀνδρομέοιο διελθέμεν. εἰ δὲ θεός περ<br/>
ἶσον τείνειεν πολέμου τέλος, οὔ κε μάλα ῥέα<br/>
νικήσει', οὐδ' εἰ παγχάλκεος εὔχεται εἶναι.</ruby>

<ruby><rtc lang="grc" translate="no">τὸν δ' αὖτε προσέειπεν ἄναξ Διὸς υἱὸς Ἀπόλλων:<br/>
ἥρως ἀλλ' ἄγε καὶ σὺ θεοῖς αἰειγενέτῃσιν<br/>
εὔχεο: καὶ δὲ σέ φασι Διὸς κούρης Ἀφροδίτης<br/>
ἐκγεγάμεν, κεῖνος δὲ χερείονος ἐκ θεοῦ ἐστίν:<br/>
ἣ μὲν γὰρ Διός ἐσθ', ἣ δ' ἐξ ἁλίοιο γέροντος.<br/>
ἀλλ' ἰθὺς φέρε χαλκὸν ἀτειρέα, μηδέ σε πάμπαν<br/>
λευγαλέοις ἐπέεσσιν ἀποτρεπέτω καὶ ἀρειῇ.</ruby>

<ruby><rtc lang="grc" translate="no">
ὣς εἰπὼν ἔμπνευσε μένος μέγα ποιμένι λαῶν,<br/>
βῆ δὲ διὰ προμάχων κεκορυθμένος αἴθοπι χαλκῷ.<br/>
οὐδ' ἔλαθ' Ἀγχίσαο πάϊς λευκώλενον Ἥρην<br/>
ἀντία Πηλεί̈ωνος ἰὼν ἀνὰ οὐλαμὸν ἀνδρῶν:<br/>
ἣ δ' ἄμυδις στήσασα θεοὺς μετὰ μῦθον ἔειπε:<br/>
φράζεσθον δὴ σφῶϊ Ποσείδαον καὶ Ἀθήνη<br/>
ἐν φρεσὶν ὑμετέρῃσιν, ὅπως ἔσται τάδε ἔργα.<br/>
Αἰνείας ὅδ' ἔβη κεκορυθμένος αἴθοπι χαλκῷ<br/>
ἀντία Πηλεί̈ωνος, ἀνῆκε δὲ Φοῖβος Ἀπόλλων.<br/>
ἀλλ' ἄγεθ', ἡμεῖς πέρ μιν ἀποτρωπῶμεν ὀπίσσω<br/>
αὐτόθεν, ἤ τις ἔπειτα καὶ ἡμείων Ἀχιλῆϊ<br/>
παρσταίη, δοίη δὲ κράτος μέγα, μηδέ τι θυμῷ<br/>
δευέσθω, ἵνα εἰδῇ ὅ μιν φιλέουσιν ἄριστοι<br/>
ἀθανάτων, οἳ δ' αὖτ' ἀνεμώλιοι οἳ τὸ πάρος περ<br/>
Τρωσὶν ἀμύνουσιν πόλεμον καὶ δηϊοτῆτα.<br/>
πάντες δ' Οὐλύμποιο κατήλθομεν ἀντιόωντες<br/>
τῆσδε μάχης, ἵνα μή τι μετὰ Τρώεσσι πάθῃσι<br/>
σήμερον: ὕστερον αὖτε τὰ πείσεται ἅσσά οἱ αἶσα<br/>
γιγνομένῳ ἐπένησε λίνῳ ὅτε μιν τέκε μήτηρ.<br/>
εἰ δ' Ἀχιλεὺς οὐ ταῦτα θεῶν ἐκ πεύσεται ὀμφῆς<br/>
δείσετ' ἔπειθ', ὅτε κέν τις ἐναντίβιον θεὸς ἔλθῃ<br/>
ἐν πολέμῳ: χαλεποὶ δὲ θεοὶ φαίνεσθαι ἐναργεῖς.</ruby>

<ruby><rtc lang="grc" translate="no">τὴν δ' ἠμείβετ' ἔπειτα Ποσειδάων ἐνοσίχθων:<br/>
Ἥρη μὴ χαλέπαινε παρ' ἐκ νόον: οὐδέ τί σε χρή.<br/>
οὐκ ἂν ἔγωγ' ἐθέλοιμι θεοὺς ἔριδι ξυνελάσσαι<br/>
ἡμέας τοὺς ἄλλους, ἐπεὶ ἦ πολὺ φέρτεροί εἰμεν:<br/>
ἀλλ' ἡμεῖς μὲν ἔπειτα καθεζώμεσθα κιόντες<br/>
ἐκ πάτου ἐς σκοπιήν, πόλεμος δ' ἄνδρεσσι μελήσει.<br/>
εἰ δέ κ' Ἄρης ἄρχωσι μάχης ἢ Φοῖβος Ἀπόλλων,<br/>
ἢ Ἀχιλῆ' ἴσχωσι καὶ οὐκ εἰῶσι μάχεσθαι,<br/>
αὐτίκ' ἔπειτα καὶ ἄμμι παρ' αὐτόθι νεῖκος ὀρεῖται<br/>
φυλόπιδος: μάλα δ' ὦκα διακρινθέντας ὀί̈ω<br/>
ἂψ ἴμεν Οὔλυμπον δὲ θεῶν μεθ' ὁμήγυριν ἄλλων<br/>
ἡμετέρῃς ὑπὸ χερσὶν ἀναγκαίηφι δαμέντας.</ruby>

<ruby><rtc lang="grc" translate="no">ὣς ἄρα φωνήσας ἡγήσατο κυανοχαίτης<br/>
τεῖχος ἐς ἀμφίχυτον Ἡρακλῆος θείοιο<br/>
ὑψηλόν, τό ῥά οἱ Τρῶες καὶ Παλλὰς Ἀθήνη<br/>
ποίεον, ὄφρα τὸ κῆτος ὑπεκπροφυγὼν ἀλέαιτο,<br/>
ὁππότε μιν σεύαιτο ἀπ' ἠϊόνος πεδίον δέ.<br/>
ἔνθα Ποσειδάων κατ' ἄρ' ἕζετο καὶ θεοὶ ἄλλοι,<br/>
ἀμφὶ δ' ἄρ' ἄρρηκτον νεφέλην ὤμοισιν ἕσαντο:<br/>
οἳ δ' ἑτέρωσε καθῖζον ἐπ' ὀφρύσι Καλλικολώνης<br/>
ἀμφὶ σὲ ἤϊε Φοῖβε καὶ Ἄρηα πτολίπορθον.</ruby>

<ruby><rtc lang="grc" translate="no">ὣς οἳ μέν ῥ' ἑκάτερθε καθήατο μητιόωντες<br/>
βουλάς: ἀρχέμεναι δὲ δυσηλεγέος πολέμοιο<br/>
ὄκνεον ἀμφότεροι, Ζεὺς δ' ἥμενος ὕψι κέλευε.</ruby>

<ruby><rtc lang="grc" translate="no">τῶν δ' ἅπαν ἐπλήσθη πεδίον καὶ λάμπετο χαλκῷ<br/>
ἀνδρῶν ἠδ' ἵππων: κάρκαιρε δὲ γαῖα πόδεσσιν<br/>
ὀρνυμένων ἄμυδις. δύο δ' ἀνέρες ἔξοχ' ἄριστοι<br/>
ἐς μέσον ἀμφοτέρων συνίτην μεμαῶτε μάχεσθαι<br/>
Αἰνείας τ' Ἀγχισιάδης καὶ δῖος Ἀχιλλεύς.<br/>
Αἰνείας δὲ πρῶτος ἀπειλήσας ἐβεβήκει<br/>
νευστάζων κόρυθι βριαρῇ: ἀτὰρ ἀσπίδα θοῦριν<br/>
πρόσθεν ἔχε στέρνοιο, τίνασσε δὲ χάλκεον ἔγχος.<br/>
Πηλεί̈δης δ' ἑτέρωθεν ἐναντίον ὦρτο λέων ὣς<br/>
σίντης, ὅν τε καὶ ἄνδρες ἀποκτάμεναι μεμάασιν<br/>
ἀγρόμενοι πᾶς δῆμος: ὃ δὲ πρῶτον μὲν ἀτίζων<br/>
ἔρχεται, ἀλλ' ὅτε κέν τις ἀρηϊθόων αἰζηῶν<br/>
δουρὶ βάλῃ ἐάλη τε χανών, περί τ' ἀφρὸς ὀδόντας<br/>
γίγνεται, ἐν δέ τέ οἱ κραδίῃ στένει ἄλκιμον ἦτορ,<br/>
οὐρῇ δὲ πλευράς τε καὶ ἰσχία ἀμφοτέρωθεν<br/>
μαστίεται, ἑὲ δ' αὐτὸν ἐποτρύνει μαχέσασθαι,<br/>
γλαυκιόων δ' ἰθὺς φέρεται μένει, ἤν τινα πέφνῃ<br/>
ἀνδρῶν, ἢ αὐτὸς φθίεται πρώτῳ ἐν ὁμίλῳ:<br/>
ὣς Ἀχιλῆ' ὄτρυνε μένος καὶ θυμὸς ἀγήνωρ<br/>
ἀντίον ἐλθέμεναι μεγαλήτορος Αἰνείαο.<br/>
οἳ δ' ὅτε δὴ σχεδὸν ἦσαν ἐπ' ἀλλήλοισιν ἰόντες,<br/>
τὸν πρότερος προσέειπε ποδάρκης δῖος Ἀχιλλεύς:<br/>
Αἰνεία τί σὺ τόσσον ὁμίλου πολλὸν ἐπελθὼν<br/>
ἔστης; ἦ σέ γε θυμὸς ἐμοὶ μαχέσασθαι ἀνώγει<br/>
ἐλπόμενον Τρώεσσιν ἀνάξειν ἱπποδάμοισι<br/>
τιμῆς τῆς Πριάμου; ἀτὰρ εἴ κεν ἔμ' ἐξεναρίξῃς,<br/>
οὔ τοι τοὔνεκά γε Πρίαμος γέρας ἐν χερὶ θήσει:<br/>
εἰσὶν γάρ οἱ παῖδες, ὃ δ' ἔμπεδος οὐδ' ἀεσίφρων.<br/>
ἦ νύ τί τοι Τρῶες τέμενος τάμον ἔξοχον ἄλλων<br/>
καλὸν φυταλιῆς καὶ ἀρούρης, ὄφρα νέμηαι<br/>
αἴ κεν ἐμὲ κτείνῃς; χαλεπῶς δέ σ' ἔολπα τὸ ῥέξειν.<br/>
ἤδη μὲν σέ γέ φημι καὶ ἄλλοτε δουρὶ φοβῆσαι.<br/>
ἦ οὐ μέμνῃ ὅτε πέρ σε βοῶν ἄπο μοῦνον ἐόντα<br/>
σεῦα κατ' Ἰδαίων ὀρέων ταχέεσσι πόδεσσι<br/>
καρπαλίμως; τότε δ' οὔ τι μετατροπαλίζεο φεύγων.<br/>
ἔνθεν δ' ἐς Λυρνησσὸν ὑπέκφυγες: αὐτὰρ ἐγὼ τὴν<br/>
πέρσα μεθορμηθεὶς σὺν Ἀθήνῃ καὶ Διὶ πατρί,<br/>
ληϊάδας δὲ γυναῖκας ἐλεύθερον ἦμαρ ἀπούρας<br/>
ἦγον: ἀτὰρ σὲ Ζεὺς ἐρρύσατο καὶ θεοὶ ἄλλοι.<br/>
ἀλλ' οὐ νῦν ἐρύεσθαι ὀί̈ομαι, ὡς ἐνὶ θυμῷ<br/>
βάλλεαι: ἀλλά σ' ἔγωγ' ἀναχωρήσαντα κελεύω<br/>
ἐς πληθὺν ἰέναι, μηδ' ἀντίος ἵστασ' ἐμεῖο,<br/>
πρίν τι κακὸν παθέειν: ῥεχθὲν δέ τε νήπιος ἔγνω.<br/>
τὸν δ' αὖτ' Αἰνείας ἀπαμείβετο φώνησέν τε:<br/>
Πηλεί̈δη μὴ δὴ ἐπέεσσί με νηπύτιον ὣς<br/>
ἔλπεο δειδίξεσθαι, ἐπεὶ σάφα οἶδα καὶ αὐτὸς<br/>
ἠμὲν κερτομίας ἠδ' αἴσυλα μυθήσασθαι.<br/>
ἴδμεν δ' ἀλλήλων γενεήν, ἴδμεν δὲ τοκῆας<br/>
πρόκλυτ' ἀκούοντες ἔπεα θνητῶν ἀνθρώπων:<br/>
ὄψει δ' οὔτ' ἄρ πω σὺ ἐμοὺς ἴδες οὔτ' ἄρ' ἐγὼ σούς.<br/>
φασὶ σὲ μὲν Πηλῆος ἀμύμονος ἔκγονον εἶναι,<br/>
μητρὸς δ' ἐκ Θέτιδος καλλιπλοκάμου ἁλοσύδνης:<br/>
αὐτὰρ ἐγὼν υἱὸς μεγαλήτορος Ἀγχίσαο<br/>
εὔχομαι ἐκγεγάμεν, μήτηρ δέ μοί ἐστ' Ἀφροδίτη:<br/>
τῶν δὴ νῦν ἕτεροί γε φίλον παῖδα κλαύσονται<br/>
σήμερον: οὐ γάρ φημ' ἐπέεσσί γε νηπυτίοισιν<br/>
ὧδε διακρινθέντε μάχης ἐξαπονέεσθαι.<br/>
εἰ δ' ἐθέλεις καὶ ταῦτα δαήμεναι, ὄφρ' ἐὺ̈ εἰδῇς<br/>
ἡμετέρην γενεήν, πολλοὶ δέ μιν ἄνδρες ἴσασι:<br/>
Δάρδανον αὖ πρῶτον τέκετο νεφεληγερέτα Ζεύς,<br/>
κτίσσε δὲ Δαρδανίην, ἐπεὶ οὔ πω Ἴλιος ἱρὴ<br/>
ἐν πεδίῳ πεπόλιστο πόλις μερόπων ἀνθρώπων,<br/>
ἀλλ' ἔθ' ὑπωρείας ᾤκεον πολυπίδακος Ἴδης.<br/>
Δάρδανος αὖ τέκεθ' υἱὸν Ἐριχθόνιον βασιλῆα,<br/>
ὃς δὴ ἀφνειότατος γένετο θνητῶν ἀνθρώπων:<br/>
τοῦ τρισχίλιαι ἵπποι ἕλος κάτα βουκολέοντο<br/>
θήλειαι, πώλοισιν ἀγαλλόμεναι ἀταλῇσι.<br/>
τάων καὶ Βορέης ἠράσσατο βοσκομενάων,<br/>
ἵππῳ δ' εἰσάμενος παρελέξατο κυανοχαίτῃ:<br/>
αἳ δ' ὑποκυσάμεναι ἔτεκον δυοκαίδεκα πώλους.<br/>
αἳ δ' ὅτε μὲν σκιρτῷεν ἐπὶ ζείδωρον ἄρουραν,<br/>
ἄκρον ἐπ' ἀνθερίκων καρπὸν θέον οὐδὲ κατέκλων:<br/>
ἀλλ' ὅτε δὴ σκιρτῷεν ἐπ' εὐρέα νῶτα θαλάσσης,<br/>
ἄκρον ἐπὶ ῥηγμῖνος ἁλὸς πολιοῖο θέεσκον.<br/>
Τρῶα δ' Ἐριχθόνιος τέκετο Τρώεσσιν ἄνακτα:<br/>
Τρωὸς δ' αὖ τρεῖς παῖδες ἀμύμονες ἐξεγένοντο<br/>
Ἶλός τ' Ἀσσάρακός τε καὶ ἀντίθεος Γανυμήδης,<br/>
ὃς δὴ κάλλιστος γένετο θνητῶν ἀνθρώπων:<br/>
τὸν καὶ ἀνηρείψαντο θεοὶ Διὶ οἰνοχοεύειν<br/>
κάλλεος εἵνεκα οἷο ἵν' ἀθανάτοισι μετείη.<br/>
Ἶλος δ' αὖ τέκεθ' υἱὸν ἀμύμονα Λαομέδοντα:<br/>
Λαομέδων δ' ἄρα Τιθωνὸν τέκετο Πρίαμόν τε<br/>
Λάμπόν τε Κλυτίον θ' Ἱκετάονά τ' ὄζον Ἄρηος:<br/>
Ἀσσάρακος δὲ Κάπυν, ὃ δ' ἄρ' Ἀγχίσην τέκε παῖδα:<br/>
αὐτὰρ ἔμ' Ἀγχίσης, Πρίαμος δ' ἔτεχ' Ἕκτορα δῖον.<br/>
ταύτης τοι γενεῆς τε καὶ αἵματος εὔχομαι εἶναι.<br/>
Ζεὺς δ' ἀρετὴν ἄνδρεσσιν ὀφέλλει τε μινύθει τε<br/>
ὅππως κεν ἐθέλῃσιν: ὃ γὰρ κάρτιστος ἁπάντων.<br/>
ἀλλ' ἄγε μηκέτι ταῦτα λεγώμεθα νηπύτιοι ὣς<br/>
ἑσταότ' ἐν μέσσῃ ὑσμίνῃ δηϊοτῆτος.<br/>
ἔστι γὰρ ἀμφοτέροισιν ὀνείδεα μυθήσασθαι<br/>
πολλὰ μάλ', οὐδ' ἂν νηῦς ἑκατόζυγος ἄχθος ἄροιτο.<br/>
στρεπτὴ δὲ γλῶσσ' ἐστὶ βροτῶν, πολέες δ' ἔνι μῦθοι<br/>
παντοῖοι, ἐπέων δὲ πολὺς νομὸς ἔνθα καὶ ἔνθα.<br/>
ὁπποῖόν κ' εἴπῃσθα ἔπος, τοῖόν κ' ἐπακούσαις.<br/>
ἀλλὰ τί ἢ ἔριδας καὶ νείκεα νῶϊν ἀνάγκη<br/>
νεικεῖν ἀλλήλοισιν ἐναντίον ὥς τε γυναῖκας,<br/>
αἵ τε χολωσάμεναι ἔριδος πέρι θυμοβόροιο<br/>
νεικεῦσ' ἀλλήλῃσι μέσην ἐς ἄγυιαν ἰοῦσαι<br/>
πόλλ' ἐτεά τε καὶ οὐκί: χόλος δέ τε καὶ τὰ κελεύει.<br/>
ἀλκῆς δ' οὔ μ' ἐπέεσσιν ἀποτρέψεις μεμαῶτα<br/>
πρὶν χαλκῷ μαχέσασθαι ἐναντίον: ἀλλ' ἄγε θᾶσσον<br/>
γευσόμεθ' ἀλλήλων χαλκήρεσιν ἐγχείῃσιν.</ruby>

<ruby><rtc lang="grc" translate="no">ἦ ῥα καὶ ἐν δεινῷ σάκει ἤλασεν ὄβριμον ἔγχος<br/>
σμερδαλέῳ: μέγα δ' ἀμφὶ σάκος μύκε δουρὸς ἀκωκῇ.<br/>
Πηλεί̈δης δὲ σάκος μὲν ἀπὸ ἕο χειρὶ παχείῃ<br/>
ἔσχετο ταρβήσας: φάτο γὰρ δολιχόσκιον ἔγχος<br/>
ῥέα διελεύσεσθαι μεγαλήτορος Αἰνείαο<br/>
νήπιος, οὐδ' ἐνόησε κατὰ φρένα καὶ κατὰ θυμὸν<br/>
ὡς οὐ ῥηί̈δι' ἐστὶ θεῶν ἐρικυδέα δῶρα<br/>
ἀνδράσι γε θνητοῖσι δαμήμεναι οὐδ' ὑποείκειν.<br/>
οὐδὲ τότ' Αἰνείαο δαί̈φρονος ὄβριμον ἔγχος<br/>
ῥῆξε σάκος: χρυσὸς γὰρ ἐρύκακε, δῶρα θεοῖο:<br/>
ἀλλὰ δύω μὲν ἔλασσε διὰ πτύχας, αἳ δ' ἄρ' ἔτι τρεῖς<br/>
ἦσαν, ἐπεὶ πέντε πτύχας ἤλασε κυλλοποδίων,<br/>
τὰς δύο χαλκείας, δύο δ' ἔνδοθι κασσιτέροιο,<br/>
τὴν δὲ μίαν χρυσῆν, τῇ ῥ' ἔσχετο μείλινον ἔγχος.</ruby>

<ruby><rtc lang="grc" translate="no">δεύτερος αὖτ' Ἀχιλεὺς προί̈ει δολιχόσκιον ἔγχος,<br/>
καὶ βάλεν Αἰνείαο κατ' ἀσπίδα πάντοσ' ἐί̈σην<br/>
ἄντυγ' ὕπο πρώτην, ᾗ λεπτότατος θέε χαλκός,<br/>
λεπτοτάτη δ' ἐπέην ῥινὸς βοός: ἣ δὲ διὰ πρὸ<br/>
Πηλιὰς ἤϊξεν μελίη, λάκε δ' ἀσπὶς ὑπ' αὐτῆς.<br/>
Αἰνείας δ' ἐάλη καὶ ἀπὸ ἕθεν ἀσπίδ' ἀνέσχε<br/>
δείσας: ἐγχείη δ' ἄρ' ὑπὲρ νώτου ἐνὶ γαίῃ<br/>
ἔστη ἱεμένη, διὰ δ' ἀμφοτέρους ἕλε κύκλους<br/>
ἀσπίδος ἀμφιβρότης: ὃ δ' ἀλευάμενος δόρυ μακρὸν<br/>
ἔστη, κὰδ δ' ἄχος οἱ χύτο μυρίον ὀφθαλμοῖσι,<br/>
ταρβήσας ὅ οἱ ἄγχι πάγη βέλος. αὐτὰρ Ἀχιλλεὺς<br/>
ἐμμεμαὼς ἐπόρουσεν ἐρυσσάμενος ξίφος ὀξὺ<br/>
σμερδαλέα ἰάχων: ὃ δὲ χερμάδιον λάβε χειρὶ<br/>
Αἰνείας, μέγα ἔργον, ὃ οὐ δύο γ' ἄνδρε φέροιεν,<br/>
οἷοι νῦν βροτοί εἰσ': ὃ δέ μιν ῥέα πάλλε καὶ οἶος.<br/>
ἔνθά κεν Αἰνείας μὲν ἐπεσσύμενον βάλε πέτρῳ<br/>
ἢ κόρυθ' ἠὲ σάκος, τό οἱ ἤρκεσε λυγρὸν ὄλεθρον,<br/>
τὸν δέ κε Πηλεί̈δης σχεδὸν ἄορι θυμὸν ἀπηύρα,<br/>
εἰ μὴ ἄρ' ὀξὺ νόησε Ποσειδάων ἐνοσίχθων:<br/>
αὐτίκα δ' ἀθανάτοισι θεοῖς μετὰ μῦθον ἔειπεν:<br/>
ὢ πόποι ἦ μοι ἄχος μεγαλήτορος Αἰνείαο,<br/>
ὃς τάχα Πηλεί̈ωνι δαμεὶς Ἄϊδος δὲ κάτεισι<br/>
πειθόμενος μύθοισιν Ἀπόλλωνος ἑκάτοιο<br/>
νήπιος, οὐδέ τί οἱ χραισμήσει λυγρὸν ὄλεθρον.<br/>
ἀλλὰ τί ἢ νῦν οὗτος ἀναίτιος ἄλγεα πάσχει<br/>
μὰψ ἕνεκ' ἀλλοτρίων ἀχέων, κεχαρισμένα δ' αἰεὶ<br/>
δῶρα θεοῖσι δίδωσι τοὶ οὐρανὸν εὐρὺν ἔχουσιν;<br/>
ἀλλ' ἄγεθ' ἡμεῖς πέρ μιν ὑπὲκ θανάτου ἀγάγωμεν,<br/>
μή πως καὶ Κρονίδης κεχολώσεται, αἴ κεν Ἀχιλλεὺς<br/>
τόνδε κατακτείνῃ: μόριμον δέ οἵ ἐστ' ἀλέασθαι,<br/>
ὄφρα μὴ ἄσπερμος γενεὴ καὶ ἄφαντος ὄληται<br/>
Δαρδάνου, ὃν Κρονίδης περὶ πάντων φίλατο παίδων<br/>
οἳ ἕθεν ἐξεγένοντο γυναικῶν τε θνητάων.<br/>
ἤδη γὰρ Πριάμου γενεὴν ἔχθηρε Κρονίων:<br/>
νῦν δὲ δὴ Αἰνείαο βίη Τρώεσσιν ἀνάξει<br/>
καὶ παίδων παῖδες, τοί κεν μετόπισθε γένωνται.</ruby>

<ruby><rtc lang="grc" translate="no">τὸν δ' ἠμείβετ' ἔπειτα βοῶπις πότνια Ἥρη:<br/>
ἐννοσίγαι', αὐτὸς σὺ μετὰ φρεσὶ σῇσι νόησον<br/>
Αἰνείαν ἤ κέν μιν ἐρύσσεαι ἦ κεν ἐάσῃς<br/>
Πηλεί̈δῃ Ἀχιλῆϊ δαμήμεναι, ἐσθλὸν ἐόντα.<br/>
ἤτοι μὲν γὰρ νῶϊ πολέας ὠμόσσαμεν ὅρκους<br/>
πᾶσι μετ' ἀθανάτοισιν ἐγὼ καὶ Παλλὰς Ἀθήνη<br/>
μή ποτ' ἐπὶ Τρώεσσιν ἀλεξήσειν κακὸν ἦμαρ,<br/>
μηδ' ὁπότ' ἂν Τροίη μαλερῷ πυρὶ πᾶσα δάηται<br/>
καιομένη, καίωσι δ' ἀρήϊοι υἷες Ἀχαιῶν.</ruby>

<ruby><rtc lang="grc" translate="no">αὐτὰρ ἐπεὶ τό γ' ἄκουσε Ποσειδάων ἐνοσίχθων,<br/>
βῆ ῥ' ἴμεν ἄν τε μάχην καὶ ἀνὰ κλόνον ἐγχειάων,<br/>
ἷξε δ' ὅθ' Αἰνείας ἠδ' ὃ κλυτὸς ἦεν Ἀχιλλεύς.<br/>
αὐτίκα τῷ μὲν ἔπειτα κατ' ὀφθαλμῶν χέεν ἀχλὺν<br/>
Πηλεί̈δῃ Ἀχιλῆϊ: ὃ δὲ μελίην εὔχαλκον<br/>
ἀσπίδος ἐξέρυσεν μεγαλήτορος Αἰνείαο:<br/>
καὶ τὴν μὲν προπάροιθε ποδῶν Ἀχιλῆος ἔθηκεν,<br/>
Αἰνείαν δ' ἔσσευεν ἀπὸ χθονὸς ὑψόσ' ἀείρας.<br/>
πολλὰς δὲ στίχας ἡρώων, πολλὰς δὲ καὶ ἵππων<br/>
Αἰνείας ὑπερᾶλτο θεοῦ ἀπὸ χειρὸς ὀρούσας,<br/>
ἷξε δ' ἐπ' ἐσχατιὴν πολυάϊκος πολέμοιο,<br/>
ἔνθά τε Καύκωνες πόλεμον μέτα θωρήσσοντο.<br/>
τῷ δὲ μάλ' ἐγγύθεν ἦλθε Ποσειδάων ἐνοσίχθων,<br/>
καί μιν φωνήσας ἔπεα πτερόεντα προσηύδα:<br/>
Αἰνεία, τίς σ' ὧδε θεῶν ἀτέοντα κελεύει<br/>
ἀντία Πηλεί̈ωνος ὑπερθύμοιο μάχεσθαι,<br/>
ὃς σεῦ ἅμα κρείσσων καὶ φίλτερος ἀθανάτοισιν;<br/>
ἀλλ' ἀναχωρῆσαι ὅτε κεν συμβλήσεαι αὐτῷ,<br/>
μὴ καὶ ὑπὲρ μοῖραν δόμον Ἄϊδος εἰσαφίκηαι.<br/>
αὐτὰρ ἐπεί κ' Ἀχιλεὺς θάνατον καὶ πότμον ἐπίσπῃ,<br/>
θαρσήσας δὴ ἔπειτα μετὰ πρώτοισι μάχεσθαι:<br/>
οὐ μὲν γάρ τίς σ' ἄλλος Ἀχαιῶν ἐξεναρίξει.</ruby>

<ruby><rtc lang="grc" translate="no">ὣς εἰπὼν λίπεν αὐτόθ', ἐπεὶ διεπέφραδε πάντα.<br/>
αἶψα δ' ἔπειτ' Ἀχιλῆος ἀπ' ὀφθαλμῶν σκέδασ' ἀχλὺν<br/>
θεσπεσίην: ὃ δ' ἔπειτα μέγ' ἔξιδεν ὀφθαλμοῖσιν,<br/>
ὀχθήσας δ' ἄρα εἶπε πρὸς ὃν μεγαλήτορα θυμόν:<br/>
ὢ πόποι ἦ μέγα θαῦμα τόδ' ὀφθαλμοῖσιν ὁρῶμαι:<br/>
ἔγχος μὲν τόδε κεῖται ἐπὶ χθονός, οὐδέ τι φῶτα<br/>
λεύσσω, τῷ ἐφέηκα κατακτάμεναι μενεαίνων.<br/>
ἦ ῥα καὶ Αἰνείας φίλος ἀθανάτοισι θεοῖσιν<br/>
ἦεν: ἀτάρ μιν ἔφην μὰψ αὔτως εὐχετάασθαι.<br/>
ἐρρέτω: οὔ οἱ θυμὸς ἐμεῦ ἔτι πειρηθῆναι<br/>
ἔσσεται, ὃς καὶ νῦν φύγεν ἄσμενος ἐκ θανάτοιο.<br/>
ἀλλ' ἄγε δὴ Δαναοῖσι φιλοπτολέμοισι κελεύσας<br/>
τῶν ἄλλων Τρώων πειρήσομαι ἀντίος ἐλθών.</ruby>

<ruby><rtc lang="grc" translate="no">ἦ, καὶ ἐπὶ στίχας ἆλτο, κέλευε δὲ φωτὶ ἑκάστῳ:<br/>
μηκέτι νῦν Τρώων ἑκὰς ἕστατε δῖοι Ἀχαιοί,<br/>
ἀλλ' ἄγ' ἀνὴρ ἄντ' ἀνδρὸς ἴτω, μεμάτω δὲ μάχεσθαι.<br/>
ἀργαλέον δέ μοί ἐστι καὶ ἰφθίμῳ περ ἐόντι<br/>
τοσσούσδ' ἀνθρώπους ἐφέπειν καὶ πᾶσι μάχεσθαι:<br/>
οὐδέ κ' Ἄρης, ὅς περ θεὸς ἄμβροτος, οὐδέ κ' Ἀθήνη<br/>
τοσσῆσδ' ὑσμίνης ἐφέποι στόμα καὶ πονέοιτο:<br/>
ἀλλ' ὅσσον μὲν ἐγὼ δύναμαι χερσίν τε ποσίν τε<br/>
καὶ σθένει, οὔ μ' ἔτι φημὶ μεθησέμεν οὐδ' ἠβαιόν,<br/>
ἀλλὰ μάλα στιχὸς εἶμι διαμπερές, οὐδέ τιν' οἴω<br/>
Τρώων χαιρήσειν, ὅς τις σχεδὸν ἔγχεος ἔλθῃ.</ruby>

<ruby><rtc lang="grc" translate="no">ὣς φάτ' ἐποτρύνων: Τρώεσσι δὲ φαίδιμος Ἕκτωρ<br/>
κέκλεθ' ὁμοκλήσας, φάτο δ' ἴμεναι ἄντ' Ἀχιλῆος:<br/>
Τρῶες ὑπέρθυμοι μὴ δείδιτε Πηλεί̈ωνα.<br/>
καί κεν ἐγὼ ἐπέεσσι καὶ ἀθανάτοισι μαχοίμην,<br/>
ἔγχεϊ δ' ἀργαλέον, ἐπεὶ ἦ πολὺ φέρτεροί εἰσιν.<br/>
οὐδ' Ἀχιλεὺς πάντεσσι τέλος μύθοις ἐπιθήσει,<br/>
ἀλλὰ τὸ μὲν τελέει, τὸ δὲ καὶ μεσσηγὺ κολούει.<br/>
τοῦ δ' ἐγὼ ἀντίος εἶμι καὶ εἰ πυρὶ χεῖρας ἔοικεν,<br/>
εἰ πυρὶ χεῖρας ἔοικε, μένος δ' αἴθωνι σιδήρῳ.</ruby>

<ruby><rtc lang="grc" translate="no">ὣς φάτ' ἐποτρύνων, οἳ δ' ἀντίοι ἔγχε' ἄειραν<br/>
Τρῶες: τῶν δ' ἄμυδις μίχθη μένος, ὦρτο δ' ἀϋτή.<br/>
καὶ τότ' ἄρ' Ἕκτορα εἶπε παραστὰς Φοῖβος Ἀπόλλων:<br/>
Ἕκτορ μηκέτι πάμπαν Ἀχιλλῆϊ προμάχιζε,<br/>
ἀλλὰ κατὰ πληθύν τε καὶ ἐκ φλοίσβοιο δέδεξο,<br/>
μή πώς σ' ἠὲ βάλῃ ἠὲ σχεδὸν ἄορι τύψῃ.</ruby>

<ruby><rtc lang="grc" translate="no">ὣς ἔφαθ', Ἕκτωρ δ' αὖτις ἐδύσετο οὐλαμὸν ἀνδρῶν<br/>
ταρβήσας, ὅτ' ἄκουσε θεοῦ ὄπα φωνήσαντος.<br/>
ἐν δ' Ἀχιλεὺς Τρώεσσι θόρε φρεσὶν εἱμένος ἀλκὴν<br/>
σμερδαλέα ἰάχων, πρῶτον δ' ἕλεν Ἰφιτίωνα<br/>
ἐσθλὸν Ὀτρυντεί̈δην πολέων ἡγήτορα λαῶν,<br/>
ὃν νύμφη τέκε νηὶ̈ς Ὀτρυντῆϊ πτολιπόρθῳ<br/>
Τμώλῳ ὕπο νιφόεντι Ὕδης ἐν πίονι δήμῳ:<br/>
τὸν δ' ἰθὺς μεμαῶτα βάλ' ἔγχεϊ δῖος Ἀχιλλεὺς<br/>
μέσσην κὰκ κεφαλήν: ἣ δ' ἄνδιχα πᾶσα κεάσθη,<br/>
δούπησεν δὲ πεσών, ὃ δ' ἐπεύξατο δῖος Ἀχιλλεύς:<br/>
κεῖσαι Ὀτρυντεί̈δη πάντων ἐκπαγλότατ' ἀνδρῶν:<br/>
ἐνθάδε τοι θάνατος, γενεὴ δέ τοί ἐστ' ἐπὶ λίμνῃ<br/>
Γυγαίῃ, ὅθι τοι τέμενος πατρώϊόν ἐστιν<br/>
Ὕλλῳ ἐπ' ἰχθυόεντι καὶ Ἕρμῳ δινήεντι.</ruby>

<ruby><rtc lang="grc" translate="no">ὣς ἔφατ' εὐχόμενος, τὸν δὲ σκότος ὄσσε κάλυψε.<br/>
τὸν μὲν Ἀχαιῶν ἵπποι ἐπισσώτροις δατέοντο<br/>
πρώτῃ ἐν ὑσμίνῃ: ὃ δ' ἐπ' αὐτῷ Δημολέοντα<br/>
ἐσθλὸν ἀλεξητῆρα μάχης Ἀντήνορος υἱὸν<br/>
νύξε κατὰ κρόταφον, κυνέης διὰ χαλκοπαρῄου.<br/>
οὐδ' ἄρα χαλκείη κόρυς ἔσχεθεν, ἀλλὰ δι' αὐτῆς<br/>
αἰχμὴ ἱεμένη ῥῆξ' ὀστέον, ἐγκέφαλος δὲ<br/>
ἔνδον ἅπας πεπάλακτο: δάμασσε δέ μιν μεμαῶτα.<br/>
Ἱπποδάμαντα δ' ἔπειτα καθ' ἵππων ἀί̈ξαντα<br/>
πρόσθεν ἕθεν φεύγοντα μετάφρενον οὔτασε δουρί.<br/>
αὐτὰρ ὃ θυμὸν ἄϊσθε καὶ ἤρυγεν, ὡς ὅτε ταῦρος<br/>
ἤρυγεν ἑλκόμενος Ἑλικώνιον ἀμφὶ ἄνακτα<br/>
κούρων ἑλκόντων: γάνυται δέ τε τοῖς ἐνοσίχθων:<br/>
ὣς ἄρα τόν γ' ἐρυγόντα λίπ' ὀστέα θυμὸς ἀγήνωρ:<br/>
αὐτὰρ ὃ βῆ σὺν δουρὶ μετ' ἀντίθεον Πολύδωρον<br/>
Πριαμίδην. τὸν δ' οὔ τι πατὴρ εἴασκε μάχεσθαι,<br/>
οὕνεκά οἱ μετὰ παισὶ νεώτατος ἔσκε γόνοιο,<br/>
καί οἱ φίλτατος ἔσκε, πόδεσσι δὲ πάντας ἐνίκα<br/>
δὴ τότε νηπιέῃσι ποδῶν ἀρετὴν ἀναφαίνων<br/>
θῦνε διὰ προμάχων, εἷος φίλον ὤλεσε θυμόν.<br/>
τὸν βάλε μέσσον ἄκοντι ποδάρκης δῖος Ἀχιλλεὺς<br/>
νῶτα παραί̈σσοντος, ὅθι ζωστῆρος ὀχῆες<br/>
χρύσειοι σύνεχον καὶ διπλόος ἤντετο θώρηξ:<br/>
ἀντικρὺ δὲ διέσχε παρ' ὀμφαλὸν ἔγχεος αἰχμή,<br/>
γνὺξ δ' ἔριπ' οἰμώξας, νεφέλη δέ μιν ἀμφεκάλυψε<br/>
κυανέη, προτὶ οἷ δ' ἔλαβ' ἔντερα χερσὶ λιασθείς.</ruby>

<ruby><rtc lang="grc" translate="no">Ἕκτωρ δ' ὡς ἐνόησε κασίγνητον Πολύδωρον<br/>
ἔντερα χερσὶν ἔχοντα λιαζόμενον ποτὶ γαίη<br/>
κάρ ῥά οἱ ὀφθαλμῶν κέχυτ' ἀχλύς: οὐδ' ἄρ' ἔτ' ἔτλη<br/>
δηρὸν ἑκὰς στρωφᾶσθ', ἀλλ' ἀντίος ἦλθ' Ἀχιλῆϊ<br/>
ὀξὺ δόρυ κραδάων φλογὶ εἴκελος: αὐτὰρ Ἀχιλλεὺς<br/>
ὡς εἶδ', ὣς ἀνεπᾶλτο, καὶ εὐχόμενος ἔπος ηὔδα:<br/>
ἐγγὺς ἀνὴρ ὃς ἐμόν γε μάλιστ' ἐσεμάσσατο θυμόν,<br/>
ὅς μοι ἑταῖρον ἔπεφνε τετιμένον: οὐδ' ἂν ἔτι δὴν<br/>
ἀλλήλους πτώσσοιμεν ἀνὰ πτολέμοιο γεφύρας.</ruby>

<ruby><rtc lang="grc" translate="no">ἦ, καὶ ὑπόδρα ἰδὼν προσεφώνεεν Ἕκτορα δῖον:<br/>
ἆσσον ἴθ' ὥς κεν θᾶσσον ὀλέθρου πείραθ' ἵκηαι.</ruby>

<ruby><rtc lang="grc" translate="no">τὸν δ' οὐ ταρβήσας προσέφη κορυθαίολος Ἕκτωρ:<br/>
Πηλεί̈δη μὴ δὴ ἐπέεσσί με νηπύτιον ὣς<br/>
ἔλπεο δειδίξεσθαι, ἐπεὶ σάφα οἶδα καὶ αὐτὸς<br/>
ἠμὲν κερτομίας ἠδ' αἴσυλα μυθήσασθαι.<br/>
οἶδα δ' ὅτι σὺ μὲν ἐσθλός, ἐγὼ δὲ σέθεν πολὺ χείρων.<br/>
ἀλλ' ἤτοι μὲν ταῦτα θεῶν ἐν γούνασι κεῖται,<br/>
αἴ κέ σε χειρότερός περ ἐὼν ἀπὸ θυμὸν ἕλωμαι<br/>
δουρὶ βαλών, ἐπεὶ ἦ καὶ ἐμὸν βέλος ὀξὺ πάροιθεν.</ruby>

<ruby><rtc lang="grc" translate="no">ἦ ῥα, καὶ ἀμπεπαλὼν προί̈ει δόρυ, καὶ τό γ' Ἀθήνη<br/>
πνοιῇ Ἀχιλλῆος πάλιν ἔτραπε κυδαλίμοιο<br/>
ἦκα μάλα ψύξασα: τὸ δ' ἂψ ἵκεθ' Ἕκτορα δῖον,<br/>
αὐτοῦ δὲ προπάροιθε ποδῶν πέσεν. αὐτὰρ Ἀχιλλεὺς<br/>
ἐμμεμαὼς ἐπόρουσε κατακτάμεναι μενεαίνων,<br/>
σμερδαλέα ἰάχων: τὸν δ' ἐξήρπαξεν Ἀπόλλων<br/>
ῥεῖα μάλ' ὥς τε θεός, ἐκάλυψε δ' ἄρ' ἠέρι πολλῇ.<br/>
τρὶς μὲν ἔπειτ' ἐπόρουσε ποδάρκης δῖος Ἀχιλλεὺς<br/>
ἔγχεϊ χαλκείῳ, τρὶς δ' ἠέρα τύψε βαθεῖαν.<br/>
ἀλλ' ὅτε δὴ τὸ τέταρτον ἐπέσσυτο δαίμονι ἶσος,<br/>
δεινὰ δ' ὁμοκλήσας ἔπεα πτερόεντα προσηύδα:<br/>
ἐξ αὖ νῦν ἔφυγες θάνατον κύον: ἦ τέ τοι ἄγχι<br/>
ἦλθε κακόν: νῦν αὖτέ σ' ἐρύσατο Φοῖβος Ἀπόλλων,<br/>
ᾧ μέλλεις εὔχεσθαι ἰὼν ἐς δοῦπον ἀκόντων.<br/>
ἦ θήν σ' ἐξανύω γε καὶ ὕστερον ἀντιβολήσας,<br/>
εἴ πού τις καὶ ἔμοιγε θεῶν ἐπιτάρροθός ἐστι.<br/>
νῦν αὖ τοὺς ἄλλους ἐπιείσομαι, ὅν κε κιχείω.</ruby>

<ruby><rtc lang="grc" translate="no">ὣς εἰπὼν Δρύοπ' οὖτα κατ' αὐχένα μέσσον ἄκοντι:<br/>
ἤριπε δὲ προπάροιθε ποδῶν: ὃ δὲ τὸν μὲν ἔασε,<br/>
Δημοῦχον δὲ Φιλητορίδην ἠύ̈ν τε μέγαν τε<br/>
κὰγ γόνυ δουρὶ βαλὼν ἠρύκακε. τὸν μὲν ἔπειτα<br/>
οὐτάζων ξίφεϊ μεγάλῳ ἐξαίνυτο θυμόν:<br/>
αὐτὰρ ὃ Λαόγονον καὶ Δάρδανον υἷε Βίαντος<br/>
ἄμφω ἐφορμηθεὶς ἐξ ἵππων ὦσε χαμᾶζε,<br/>
τὸν μὲν δουρὶ βαλών, τὸν δὲ σχεδὸν ἄορι τύψας.<br/>
Τρῶα δ' Ἀλαστορίδην, ὃ μὲν ἀντίος ἤλυθε γούνων,<br/>
εἴ πώς εὑ πεφίδοιτο λαβὼν καὶ ζωὸν ἀφείη<br/>
μηδὲ κατακτείνειεν ὁμηλικίην ἐλεήσας,<br/>
νήπιος, οὐδὲ τὸ ᾔδη ὃ οὐ πείσεσθαι ἔμελλεν:<br/>
οὐ γάρ τι γλυκύθυμος ἀνὴρ ἦν οὐδ' ἀγανόφρων,<br/>
ἀλλὰ μάλ' ἐμμεμαώς: ὃ μὲν ἥπτετο χείρεσι γούνων<br/>
ἱέμενος λίσσεσθ', ὃ δὲ φασγάνῳ οὖτα καθ' ἧπαρ:<br/>
ἐκ δέ οἱ ἧπαρ ὄλισθεν, ἀτὰρ μέλαν αἷμα κατ' αὐτοῦ<br/>
κόλπον ἐνέπλησεν: τὸν δὲ σκότος ὄσσε κάλυψε<br/>
θυμοῦ δευόμενον: ὃ δὲ Μούλιον οὖτα παραστὰς<br/>
δουρὶ κατ' οὖς: εἶθαρ δὲ δι' οὔατος ἦλθ' ἑτέροιο<br/>
αἰχμὴ χαλκείη: ὃ δ' Ἀγήνορος υἱὸν Ἔχεκλον<br/>
μέσσην κὰκ κεφαλὴν ξίφει ἤλασε κωπήεντι,<br/>
πᾶν δ' ὑπεθερμάνθη ξίφος αἵματι: τὸν δὲ κατ' ὄσσε<br/>
ἔλλαβε πορφύρεος θάνατος καὶ μοῖρα κραταιή.<br/>
Δευκαλίωνα δ' ἔπειθ', ἵνα τε ξυνέχουσι τένοντες<br/>
ἀγκῶνος, τῇ τόν γε φίλης διὰ χειρὸς ἔπειρεν<br/>
αἰχμῇ χαλκείῃ: ὃ δέ μιν μένε χεῖρα βαρυνθεὶς<br/>
πρόσθ' ὁρόων θάνατον: ὃ δὲ φασγάνῳ αὐχένα θείνας<br/>
τῆλ' αὐτῇ πήληκι κάρη βάλε: μυελὸς αὖτε<br/>
σφονδυλίων ἔκπαλθ', ὃ δ' ἐπὶ χθονὶ κεῖτο τανυσθείς.<br/>
αὐτὰρ ὃ βῆ ῥ' ἰέναι μετ' ἀμύμονα Πείρεω υἱὸν<br/>
Ῥίγμον, ὃς ἐκ Θρῄκης ἐριβώλακος εἰληλούθει:<br/>
τὸν βάλε μέσσον ἄκοντι, πάγη δ' ἐν νηδύϊ χαλκός,<br/>
ἤριπε δ' ἐξ ὀχέων: ὃ δ' Ἀρηί̈θοον θεράποντα<br/>
ἂψ ἵππους στρέψαντα μετάφρενον ὀξέϊ δουρὶ<br/>
νύξ', ἀπὸ δ' ἅρματος ὦσε: κυκήθησαν δέ οἱ ἵπποι.</ruby>

<ruby><rtc lang="grc" translate="no">ὡς δ' ἀναμαιμάει βαθέ' ἄγκεα θεσπιδαὲς πῦρ<br/>
οὔρεος ἀζαλέοιο, βαθεῖα δὲ καίεται ὕλη,<br/>
πάντῃ τε κλονέων ἄνεμος φλόγα εἰλυφάζει,<br/>
ὣς ὅ γε πάντῃ θῦνε σὺν ἔγχεϊ δαίμονι ἶσος<br/>
κτεινομένους ἐφέπων: ῥέε δ' αἵματι γαῖα μέλαινα.<br/>
ὡς δ' ὅτε τις ζεύξῃ βόας ἄρσενας εὐρυμετώπους<br/>
τριβέμεναι κρῖ λευκὸν ἐϋκτιμένῃ ἐν ἀλωῇ,<br/>
ῥίμφά τε λέπτ' ἐγένοντο βοῶν ὑπὸ πόσσ' ἐριμύκων,<br/>
ὣς ὑπ' Ἀχιλλῆος μεγαθύμου μώνυχες ἵπποι<br/>
στεῖβον ὁμοῦ νέκυάς τε καὶ ἀσπίδας: αἵματι δ' ἄξων<br/>
νέρθεν ἅπας πεπάλακτο καὶ ἄντυγες αἳ περὶ δίφρον,<br/>
ἃς ἄρ' ἀφ' ἱππείων ὁπλέων ῥαθάμιγγες ἔβαλλον<br/>
αἵ τ' ἀπ' ἐπισσώτρων: ὃ δὲ ἵετο κῦδος ἀρέσθαι<br/>
Πηλεί̈δης, λύθρῳ δὲ παλάσσετο χεῖρας ἀάπτους.</ruby>
</ol>

<nav>
	<a href="#!/" rel="contents">Table of Contents</a>
	<a href="#!/iliad/book19/" rel="prev">Previous</a>
	<a href="#!/iliad/book21/" rel="next">Next</a>
</nav>
</section>
</article>
