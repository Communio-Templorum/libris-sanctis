<article itemscope itemtype="http://schema.org/Book http://schema.org/PublicationVolume">
<meta itemprop="copyrightYear" content="1898" />
<meta itemprop="volumeNumber" content="3" />
<h2 itemprop="name">The Iliad</h2>
<u itemprop="author">Homer</u>

<section itemscope itemtype="http://schema.org/Book http://schema.org/PublicationIssue">
<nav>
	<a href="#!/" rel="contents">Table of Contents</a>
	<a href="#!/iliad/book20/" rel="prev">Previous</a>
	<a href="#!/iliad/book22/" rel="next">Next</a>
</nav>
<meta itemprop="issueNumber" content="21" />
<h3 itemprop="name">Book 21</h3>

<ol>
<ruby><rtc lang="grc" translate="no">ἀλλ' ὅτε δὴ πόρον ἷξον ἐϋρρεῖος ποταμοῖο
<rtc lang="grc" translate="no">Ξάνθου δινήεντος, ὃν ἀθάνατος τέκετο Ζεύς,
<rtc lang="grc" translate="no">ἔνθα διατμήξας τοὺς μὲν πεδίον δὲ δίωκε
<rtc lang="grc" translate="no">πρὸς πόλιν, ᾗ περ Ἀχαιοὶ ἀτυζόμενοι φοβέοντο
<rtc lang="grc" translate="no">ἤματι τῷ προτέρῳ, ὅτε μαίνετο φαίδιμος Ἕκτωρ:
<rtc lang="grc" translate="no">τῇ ῥ' οἵ γε προχέοντο πεφυζότες, ἠέρα δ' Ἥρη
<rtc lang="grc" translate="no">πίτνα πρόσθε βαθεῖαν ἐρυκέμεν: ἡμίσεες δὲ
<rtc lang="grc" translate="no">ἐς ποταμὸν εἰλεῦντο βαθύρροον ἀργυροδίνην,
<rtc lang="grc" translate="no">ἐν δ' ἔπεσον μεγάλῳ πατάγῳ, βράχε δ' αἰπὰ ῥέεθρα,
<rtc lang="grc" translate="no">ὄχθαι δ' ἀμφὶ περὶ μεγάλ' ἴαχον: οἳ δ' ἀλαλητῷ
<rtc lang="grc" translate="no">ἔννεον ἔνθα καὶ ἔνθα ἑλισσόμενοι περὶ δίνας.
<rtc lang="grc" translate="no">ὡς δ' ὅθ' ὑπὸ ῥιπῆς πυρὸς ἀκρίδες ἠερέθονται
<rtc lang="grc" translate="no">φευγέμεναι ποταμὸν δέ: τὸ δὲ φλέγει ἀκάματον πῦρ
<rtc lang="grc" translate="no">ὄρμενον ἐξαίφνης, ταὶ δὲ πτώσσουσι καθ' ὕδωρ:
<rtc lang="grc" translate="no">ὣς ὑπ' Ἀχιλλῆος Ξάνθου βαθυδινήεντος
<rtc lang="grc" translate="no">πλῆτο ῥόος κελάδων ἐπιμὶξ ἵππων τε καὶ ἀνδρῶν.</ruby>

<ruby><rtc lang="grc" translate="no">αὐτὰρ ὃ διογενὴς δόρυ μὲν λίπεν αὐτοῦ ἐπ' ὄχθῃ
<rtc lang="grc" translate="no">κεκλιμένον μυρίκῃσιν, ὃ δ' ἔσθορε δαίμονι ἶσος
<rtc lang="grc" translate="no">φάσγανον οἶον ἔχων, κακὰ δὲ φρεσὶ μήδετο ἔργα,
<rtc lang="grc" translate="no">τύπτε δ' ἐπιστροφάδην: τῶν δὲ στόνος ὄρνυτ' ἀεικὴς
<rtc lang="grc" translate="no">ἄορι θεινομένων, ἐρυθαίνετο δ' αἵματι ὕδωρ.
<rtc lang="grc" translate="no">ὡς δ' ὑπὸ δελφῖνος μεγακήτεος ἰχθύες ἄλλοι
<rtc lang="grc" translate="no">φεύγοντες πιμπλᾶσι μυχοὺς λιμένος εὐόρμου
<rtc lang="grc" translate="no">δειδιότες: μάλα γάρ τε κατεσθίει ὅν κε λάβῃσιν:
<rtc lang="grc" translate="no">ὣς Τρῶες ποταμοῖο κατὰ δεινοῖο ῥέεθρα
<rtc lang="grc" translate="no">πτῶσσον ὑπὸ κρημνούς. ὃ δ' ἐπεὶ κάμε χεῖρας ἐναίρων,
<rtc lang="grc" translate="no">ζωοὺς ἐκ ποταμοῖο δυώδεκα λέξατο κούρους
<rtc lang="grc" translate="no">ποινὴν Πατρόκλοιο Μενοιτιάδαο θανόντος:
<rtc lang="grc" translate="no">τοὺς ἐξῆγε θύραζε τεθηπότας ἠύ̈τε νεβρούς,
<rtc lang="grc" translate="no">δῆσε δ' ὀπίσσω χεῖρας ἐϋτμήτοισιν ἱμᾶσι,
<rtc lang="grc" translate="no">τοὺς αὐτοὶ φορέεσκον ἐπὶ στρεπτοῖσι χιτῶσι,
<rtc lang="grc" translate="no">δῶκε δ' ἑταίροισιν κατάγειν κοίλας ἐπὶ νῆας.
<rtc lang="grc" translate="no">αὐτὰρ ὃ ἂψ ἐπόρουσε δαϊζέμεναι μενεαίνων.
<rtc lang="grc" translate="no">ἔνθ' υἷι Πριάμοιο συνήντετο Δαρδανίδαο
<rtc lang="grc" translate="no">ἐκ ποταμοῦ φεύγοντι Λυκάονι, τόν ῥά ποτ' αὐτὸς
<rtc lang="grc" translate="no">ἦγε λαβὼν ἐκ πατρὸς ἀλωῆς οὐκ ἐθέλοντα
<rtc lang="grc" translate="no">ἐννύχιος προμολών: ὃ δ' ἐρινεὸν ὀξέϊ χαλκῷ
<rtc lang="grc" translate="no">τάμνε νέους ὄρπηκας, ἵν' ἅρματος ἄντυγες εἶεν:
<rtc lang="grc" translate="no">τῷ δ' ἄρ' ἀνώϊστον κακὸν ἤλυθε δῖος Ἀχιλλεύς.
<rtc lang="grc" translate="no">καὶ τότε μέν μιν Λῆμνον ἐϋκτιμένην ἐπέρασσε
<rtc lang="grc" translate="no">νηυσὶν ἄγων, ἀτὰρ υἱὸς Ἰήσονος ὦνον ἔδωκε:
<rtc lang="grc" translate="no">κεῖθεν δὲ ξεῖνός μιν ἐλύσατο πολλὰ δ' ἔδωκεν
<rtc lang="grc" translate="no">Ἴμβριος Ἠετίων, πέμψεν δ' ἐς δῖαν Ἀρίσβην:
<rtc lang="grc" translate="no">ἔνθεν ὑπεκπροφυγὼν πατρώϊον ἵκετο δῶμα.
<rtc lang="grc" translate="no">ἕνδεκα δ' ἤματα θυμὸν ἐτέρπετο οἷσι φίλοισιν
<rtc lang="grc" translate="no">ἐλθὼν ἐκ Λήμνοιο: δυωδεκάτῃ δέ μιν αὖτις
<rtc lang="grc" translate="no">χερσὶν Ἀχιλλῆος θεὸς ἔμβαλεν, ὅς μιν ἔμελλε
<rtc lang="grc" translate="no">πέμψειν εἰς Ἀί̈δαο καὶ οὐκ ἐθέλοντα νέεσθαι.
<rtc lang="grc" translate="no">τὸν δ' ὡς οὖν ἐνόησε ποδάρκης δῖος Ἀχιλλεὺς
<rtc lang="grc" translate="no">γυμνὸν ἄτερ κόρυθός τε καὶ ἀσπίδος, οὐδ' ἔχεν ἔγχος,
<rtc lang="grc" translate="no">ἀλλὰ τὰ μέν ῥ' ἀπὸ πάντα χαμαὶ βάλε: τεῖρε γὰρ ἱδρὼς
<rtc lang="grc" translate="no">φεύγοντ' ἐκ ποταμοῦ, κάματος δ' ὑπὸ γούνατ' ἐδάμνα:
<rtc lang="grc" translate="no">ὀχθήσας δ' ἄρα εἶπε πρὸς ὃν μεγαλήτορα θυμόν:
<rtc lang="grc" translate="no">ὢ πόποι ἦ μέγα θαῦμα τόδ' ὀφθαλμοῖσιν ὁρῶμαι:
<rtc lang="grc" translate="no">ἦ μάλα δὴ Τρῶες μεγαλήτορες οὕς περ ἔπεφνον
<rtc lang="grc" translate="no">αὖτις ἀναστήσονται ὑπὸ ζόφου ἠερόεντος,
<rtc lang="grc" translate="no">οἷον δὴ καὶ ὅδ' ἦλθε φυγὼν ὕπο νηλεὲς ἦμαρ
<rtc lang="grc" translate="no">Λῆμνον ἐς ἠγαθέην πεπερημένος: οὐδέ μιν ἔσχε
<rtc lang="grc" translate="no">πόντος ἁλὸς πολιῆς, ὃ πολέας ἀέκοντας ἐρύκει.
<rtc lang="grc" translate="no">ἀλλ' ἄγε δὴ καὶ δουρὸς ἀκωκῆς ἡμετέροιο
<rtc lang="grc" translate="no">γεύσεται, ὄφρα ἴδωμαι ἐνὶ φρεσὶν ἠδὲ δαείω
<rtc lang="grc" translate="no">ἢ ἄρ' ὁμῶς καὶ κεῖθεν ἐλεύσεται, ἦ μιν ἐρύξει
<rtc lang="grc" translate="no">γῆ φυσίζοος, ἥ τε κατὰ κρατερόν περ ἐρύκει.
<rtc lang="grc" translate="no">ὣς ὅρμαινε μένων: ὃ δέ οἱ σχεδὸν ἦλθε τεθηπὼς
<rtc lang="grc" translate="no">γούνων ἅψασθαι μεμαώς, περὶ δ' ἤθελε θυμῷ
<rtc lang="grc" translate="no">ἐκφυγέειν θάνατόν τε κακὸν καὶ κῆρα μέλαιναν.
<rtc lang="grc" translate="no">ἤτοι ὃ μὲν δόρυ μακρὸν ἀνέσχετο δῖος Ἀχιλλεὺς
<rtc lang="grc" translate="no">οὐτάμεναι μεμαώς, ὃ δ' ὑπέδραμε καὶ λάβε γούνων
<rtc lang="grc" translate="no">κύψας: ἐγχείη δ' ἄρ' ὑπὲρ νώτου ἐνὶ γαίῃ
<rtc lang="grc" translate="no">ἔστη ἱεμένη χροὸς ἄμεναι ἀνδρομέοιο.
<rtc lang="grc" translate="no">αὐτὰρ ὃ τῇ ἑτέρῃ μὲν ἑλὼν ἐλλίσσετο γούνων,
<rtc lang="grc" translate="no">τῇ δ' ἑτέρῃ ἔχεν ἔγχος ἀκαχμένον οὐδὲ μεθίει:
<rtc lang="grc" translate="no">καί μιν φωνήσας ἔπεα πτερόεντα προσηύδα:
<rtc lang="grc" translate="no">γουνοῦμαι σ' Ἀχιλεῦ: σὺ δέ μ' αἴδεο καί μ' ἐλέησον:
<rtc lang="grc" translate="no">ἀντί τοί εἰμ' ἱκέταο διοτρεφὲς αἰδοίοιο:
<rtc lang="grc" translate="no">πὰρ γὰρ σοὶ πρώτῳ πασάμην Δημήτερος ἀκτὴν
<rtc lang="grc" translate="no">ἤματι τῷ ὅτε μ' εἷλες ἐϋκτιμένῃ ἐν ἀλωῇ,
<rtc lang="grc" translate="no">καί μ' ἐπέρασσας ἄνευθεν ἄγων πατρός τε φίλων τε
<rtc lang="grc" translate="no">Λῆμνον ἐς ἠγαθέην, ἑκατόμβοιον δέ τοι ἦλφον.
<rtc lang="grc" translate="no">νῦν δὲ λύμην τρὶς τόσσα πορών: ἠὼς δέ μοί ἐστιν
<rtc lang="grc" translate="no">ἥδε δυωδεκάτη, ὅτ' ἐς Ἴλιον εἰλήλουθα
<rtc lang="grc" translate="no">πολλὰ παθών: νῦν αὖ με τεῇς ἐν χερσὶν ἔθηκε
<rtc lang="grc" translate="no">μοῖρ' ὀλοή: μέλλω που ἀπεχθέσθαι Διὶ πατρί,
<rtc lang="grc" translate="no">ὅς με σοὶ αὖτις δῶκε: μινυνθάδιον δέ με μήτηρ
<rtc lang="grc" translate="no">γείνατο Λαοθόη θυγάτηρ Ἄλταο γέροντος
<rtc lang="grc" translate="no">Ἄλτεω, ὃς Λελέγεσσι φιλοπτολέμοισιν ἀνάσσει
<rtc lang="grc" translate="no">Πήδασον αἰπήεσσαν ἔχων ἐπὶ Σατνιόεντι.
<rtc lang="grc" translate="no">τοῦ δ' ἔχε θυγατέρα Πρίαμος, πολλὰς δὲ καὶ ἄλλας:
<rtc lang="grc" translate="no">τῆς δὲ δύω γενόμεσθα, σὺ δ' ἄμφω δειροτομήσεις,
<rtc lang="grc" translate="no">ἤτοι τὸν πρώτοισι μετὰ πρυλέεσσι δάμασσας
<rtc lang="grc" translate="no">ἀντίθεον Πολύδωρον, ἐπεὶ βάλες ὀξέϊ δουρί:
<rtc lang="grc" translate="no">νῦν δὲ δὴ ἐνθάδ' ἐμοὶ κακὸν ἔσσεται: οὐ γὰρ ὀί̈ω
<rtc lang="grc" translate="no">σὰς χεῖρας φεύξεσθαι, ἐπεί ῥ' ἐπέλασσέ γε δαίμων.
<rtc lang="grc" translate="no">ἄλλο δέ τοι ἐρέω, σὺ δ' ἐνὶ φρεσὶ βάλλεο σῇσι:
<rtc lang="grc" translate="no">μή με κτεῖν', ἐπεὶ οὐχ ὁμογάστριος Ἕκτορός εἰμι,
<rtc lang="grc" translate="no">ὅς τοι ἑταῖρον ἔπεφνεν ἐνηέα τε κρατερόν τε.
<rtc lang="grc" translate="no">ὣς ἄρα μιν Πριάμοιο προσηύδα φαίδιμος υἱὸς
<rtc lang="grc" translate="no">λισσόμενος ἐπέεσσιν, ἀμείλικτον δ' ὄπ' ἄκουσε:
<rtc lang="grc" translate="no">νήπιε μή μοι ἄποινα πιφαύσκεο μηδ' ἀγόρευε:
<rtc lang="grc" translate="no">πρὶν μὲν γὰρ Πάτροκλον ἐπισπεῖν αἴσιμον ἦμαρ
<rtc lang="grc" translate="no">τόφρά τί μοι πεφιδέσθαι ἐνὶ φρεσὶ φίλτερον ἦεν
<rtc lang="grc" translate="no">Τρώων, καὶ πολλοὺς ζωοὺς ἕλον ἠδ' ἐπέρασσα:
<rtc lang="grc" translate="no">νῦν δ' οὐκ ἔσθ' ὅς τις θάνατον φύγῃ ὅν κε θεός γε
<rtc lang="grc" translate="no">Ἰλίου προπάροιθεν ἐμῇς ἐν χερσὶ βάλῃσι
<rtc lang="grc" translate="no">καὶ πάντων Τρώων, περὶ δ' αὖ Πριάμοιό γε παίδων.
<rtc lang="grc" translate="no">ἀλλὰ φίλος θάνε καὶ σύ: τί ἦ ὀλοφύρεαι οὕτως;
<rtc lang="grc" translate="no">κάτθανε καὶ Πάτροκλος, ὅ περ σέο πολλὸν ἀμείνων.
<rtc lang="grc" translate="no">οὐχ ὁράᾳς οἷος καὶ ἐγὼ καλός τε μέγας τε;
<rtc lang="grc" translate="no">πατρὸς δ' εἴμ' ἀγαθοῖο, θεὰ δέ με γείνατο μήτηρ:
<rtc lang="grc" translate="no">ἀλλ' ἔπι τοι καὶ ἐμοὶ θάνατος καὶ μοῖρα κραταιή:
<rtc lang="grc" translate="no">ἔσσεται ἢ ἠὼς ἢ δείλη ἢ μέσον ἦμαρ
<rtc lang="grc" translate="no">ὁππότε τις καὶ ἐμεῖο Ἄρῃ ἐκ θυμὸν ἕληται
<rtc lang="grc" translate="no">ἢ ὅ γε δουρὶ βαλὼν ἢ ἀπὸ νευρῆφιν ὀϊστῷ.</ruby>

<ruby><rtc lang="grc" translate="no">ὣς φάτο, τοῦ δ' αὐτοῦ λύτο γούνατα καὶ φίλον ἦτορ:
<rtc lang="grc" translate="no">ἔγχος μέν ῥ' ἀφέηκεν, ὃ δ' ἕζετο χεῖρε πετάσσας
<rtc lang="grc" translate="no">ἀμφοτέρας: Ἀχιλεὺς δὲ ἐρυσσάμενος ξίφος ὀξὺ
<rtc lang="grc" translate="no">τύψε κατὰ κληῖ̈δα παρ' αὐχένα, πᾶν δέ οἱ εἴσω
<rtc lang="grc" translate="no">δῦ ξίφος ἄμφηκες: ὃ δ' ἄρα πρηνὴς ἐπὶ γαίῃ
<rtc lang="grc" translate="no">κεῖτο ταθείς, ἐκ δ' αἷμα μέλαν ῥέε, δεῦε δὲ γαῖαν.
<rtc lang="grc" translate="no">τὸν δ' Ἀχιλεὺς ποταμὸν δὲ λαβὼν ποδὸς ἧκε φέρεσθαι,
<rtc lang="grc" translate="no">καί οἱ ἐπευχόμενος ἔπεα πτερόεντ' ἀγόρευεν:
<rtc lang="grc" translate="no">ἐνταυθοῖ νῦν κεῖσο μετ' ἰχθύσιν, οἵ σ' ὠτειλὴν
<rtc lang="grc" translate="no">αἷμ' ἀπολιχμήσονται ἀκηδέες: οὐδέ σε μήτηρ
<rtc lang="grc" translate="no">ἐνθεμένη λεχέεσσι γοήσεται, ἀλλὰ Σκάμανδρος
<rtc lang="grc" translate="no">οἴσει δινήεις εἴσω ἁλὸς εὐρέα κόλπον:
<rtc lang="grc" translate="no">θρῴσκων τις κατὰ κῦμα μέλαιναν φρῖχ' ὑπαί̈ξει
<rtc lang="grc" translate="no">ἰχθύς, ὅς κε φάγῃσι Λυκάονος ἀργέτα δημόν.
<rtc lang="grc" translate="no">φθείρεσθ' εἰς ὅ κεν ἄστυ κιχείομεν Ἰλίου ἱρῆς
<rtc lang="grc" translate="no">ὑμεῖς μὲν φεύγοντες, ἐγὼ δ' ὄπιθεν κεραί̈ζων.
<rtc lang="grc" translate="no">οὐδ' ὑμῖν ποταμός περ ἐύ̈ρροος ἀργυροδίνης
<rtc lang="grc" translate="no">ἀρκέσει, ᾧ δὴ δηθὰ πολέας ἱερεύετε ταύρους,
<rtc lang="grc" translate="no">ζωοὺς δ' ἐν δίνῃσι καθίετε μώνυχας ἵππους.
<rtc lang="grc" translate="no">ἀλλὰ καὶ ὧς ὀλέεσθε κακὸν μόρον, εἰς ὅ κε πάντες
<rtc lang="grc" translate="no">τίσετε Πατρόκλοιο φόνον καὶ λοιγὸν Ἀχαιῶν,
<rtc lang="grc" translate="no">οὓς ἐπὶ νηυσὶ θοῇσιν ἐπέφνετε νόσφιν ἐμεῖο.
<rtc lang="grc" translate="no">ὣς ἄρ' ἔφη, ποταμὸς δὲ χολώσατο κηρόθι μᾶλλον,
<rtc lang="grc" translate="no">ὅρμηνεν δ' ἀνὰ θυμὸν ὅπως παύσειε πόνοιο
<rtc lang="grc" translate="no">δῖον Ἀχιλλῆα, Τρώεσσι δὲ λοιγὸν ἀλάλκοι.
<rtc lang="grc" translate="no">τόφρα δὲ Πηλέος υἱὸς ἔχων δολιχόσκιον ἔγχος
<rtc lang="grc" translate="no">Ἀστεροπαίῳ ἐπᾶλτο κατακτάμεναι μενεαίνων
<rtc lang="grc" translate="no">υἱέϊ Πηλεγόνος: τὸν δ' Ἀξιὸς εὐρυρέεθρος
<rtc lang="grc" translate="no">γείνατο καὶ Περίβοια Ἀκεσσαμενοῖο θυγατρῶν
<rtc lang="grc" translate="no">πρεσβυτάτη: τῇ γάρ ῥα μίγη ποταμὸς βαθυδίνης.
<rtc lang="grc" translate="no">τῷ ῥ' Ἀχιλεὺς ἐπόρουσεν, ὃ δ' ἀντίος ἐκ ποταμοῖο
<rtc lang="grc" translate="no">ἔστη ἔχων δύο δοῦρε: μένος δέ οἱ ἐν φρεσὶ θῆκε
<rtc lang="grc" translate="no">Ξάνθος, ἐπεὶ κεχόλωτο δαϊκταμένων αἰζηῶν,
<rtc lang="grc" translate="no">τοὺς Ἀχιλεὺς ἐδάϊζε κατὰ ῥόον οὐδ' ἐλέαιρεν.
<rtc lang="grc" translate="no">οἳ δ' ὅτε δὴ σχεδὸν ἦσαν ἐπ' ἀλλήλοισιν ἰόντες,
<rtc lang="grc" translate="no">τὸν πρότερος προσέειπε ποδάρκης δῖος Ἀχιλλεύς:
<rtc lang="grc" translate="no">τίς πόθεν εἰς ἀνδρῶν ὅ μευ ἔτλης ἀντίος ἐλθεῖν;
<rtc lang="grc" translate="no">δυστήνων δέ τε παῖδες ἐμῷ μένει ἀντιόωσι.</ruby>

<ruby><rtc lang="grc" translate="no">τὸν δ' αὖ Πηλεγόνος προσεφώνεε φαίδιμος υἱός:
<rtc lang="grc" translate="no">Πηλεί̈δη μεγάθυμε τί ἦ γενεὴν ἐρεείνεις;
<rtc lang="grc" translate="no">εἴμ' ἐκ Παιονίης ἐριβώλου τηλόθ' ἐούσης
<rtc lang="grc" translate="no">Παίονας ἄνδρας ἄγων δολιχεγχέας: ἥδε δέ μοι νῦν
<rtc lang="grc" translate="no">ἠὼς ἑνδεκάτη ὅτε Ἴλιον εἰλήλουθα.
<rtc lang="grc" translate="no">αὐτὰρ ἐμοὶ γενεὴ ἐξ Ἀξιοῦ εὐρὺ ῥέοντος
<rtc lang="grc" translate="no">Ἀξιοῦ, ὃς κάλλιστον ὕδωρ ἐπὶ γαῖαν ἵησιν,
<rtc lang="grc" translate="no">ὃς τέκε Πηλεγόνα κλυτὸν ἔγχεϊ: τὸν δ' ἐμέ φασι
<rtc lang="grc" translate="no">γείνασθαι: νῦν αὖτε μαχώμεθα φαίδιμ' Ἀχιλλε?.</ruby>

<ruby><rtc lang="grc" translate="no">ὣς φάτ' ἀπειλήσας, ὃ δ' ἀνέσχετο δῖος Ἀχιλλεὺς
<rtc lang="grc" translate="no">Πηλιάδα μελίην: ὃ δ' ἁμαρτῇ δούρασιν ἀμφὶς
<rtc lang="grc" translate="no">ἥρως Ἀστεροπαῖος, ἐπεὶ περιδέξιος ἦεν.
<rtc lang="grc" translate="no">καί ῥ' ἑτέρῳ μὲν δουρὶ σάκος βάλεν, οὐδὲ διὰ πρὸ
<rtc lang="grc" translate="no">ῥῆξε σάκος: χρυσὸς γὰρ ἐρύκακε δῶρα θεοῖο:
<rtc lang="grc" translate="no">τῷ δ' ἑτέρῳ μιν πῆχυν ἐπιγράβδην βάλε χειρὸς
<rtc lang="grc" translate="no">δεξιτερῆς, σύτο δ' αἷμα κελαινεφές: ἣ δ' ὑπὲρ αὐτοῦ
<rtc lang="grc" translate="no">γαίῃ ἐνεστήρικτο λιλαιομένη χροὸς ἆσαι.
<rtc lang="grc" translate="no">δεύτερος αὖτ' Ἀχιλεὺς μελίην ἰθυπτίωνα
<rtc lang="grc" translate="no">Ἀστεροπαίῳ ἐφῆκε κατακτάμεναι μενεαίνων.
<rtc lang="grc" translate="no">καὶ τοῦ μέν ῥ' ἀφάμαρτεν, ὃ δ' ὑψηλὴν βάλεν ὄχθην,
<rtc lang="grc" translate="no">μεσσοπαγὲς δ' ἄρ' ἔθηκε κατ' ὄχθης μείλινον ἔγχος.
<rtc lang="grc" translate="no">Πηλεί̈δης δ' ἄορ ὀξὺ ἐρυσσάμενος παρὰ μηροῦ
<rtc lang="grc" translate="no">ἆλτ' ἐπί οἱ μεμαώς: ὃ δ' ἄρα μελίην Ἀχιλῆος
<rtc lang="grc" translate="no">οὐ δύνατ' ἐκ κρημνοῖο ἐρύσσαι χειρὶ παχείῃ.
<rtc lang="grc" translate="no">τρὶς μέν μιν πελέμιξεν ἐρύσσασθαι μενεαίνων,
<rtc lang="grc" translate="no">τρὶς δὲ μεθῆκε βίης: τὸ δὲ τέτρατον ἤθελε θυμῷ
<rtc lang="grc" translate="no">ἆξαι ἐπιγνάμψας δόρυ μείλινον Αἰακίδαο,
<rtc lang="grc" translate="no">ἀλλὰ πρὶν Ἀχιλεὺς σχεδὸν ἄορι θυμὸν ἀπηύρα.
<rtc lang="grc" translate="no">γαστέρα γάρ μιν τύψε παρ' ὀμφαλόν, ἐκ δ' ἄρα πᾶσαι
<rtc lang="grc" translate="no">χύντο χαμαὶ χολάδες: τὸν δὲ σκότος ὄσσε κάλυψεν
<rtc lang="grc" translate="no">ἀσθμαίνοντ': Ἀχιλεὺς δ' ἄρ' ἐνὶ στήθεσσιν ὀρούσας
<rtc lang="grc" translate="no">τεύχεά τ' ἐξενάριξε καὶ εὐχόμενος ἔπος ηὔδα:
<rtc lang="grc" translate="no">κεῖσ' οὕτως: χαλεπόν τοι ἐρισθενέος Κρονίωνος
<rtc lang="grc" translate="no">παισὶν ἐριζέμεναι ποταμοῖό περ ἐκγεγαῶτι.
<rtc lang="grc" translate="no">φῆσθα σὺ μὲν ποταμοῦ γένος ἔμμεναι εὐρὺ ῥέοντος,
<rtc lang="grc" translate="no">αὐτὰρ ἐγὼ γενεὴν μεγάλου Διὸς εὔχομαι εἶναι.
<rtc lang="grc" translate="no">τίκτέ μ' ἀνὴρ πολλοῖσιν ἀνάσσων Μυρμιδόνεσσι
<rtc lang="grc" translate="no">Πηλεὺς Αἰακίδης: ὃ δ' ἄρ' Αἰακὸς ἐκ Διὸς ἦεν.
<rtc lang="grc" translate="no">τὼ κρείσσων μὲν Ζεὺς ποταμῶν ἁλιμυρηέντων,
<rtc lang="grc" translate="no">κρείσσων αὖτε Διὸς γενεὴ ποταμοῖο τέτυκται.
<rtc lang="grc" translate="no">καὶ γὰρ σοὶ ποταμός γε πάρα μέγας, εἰ δύναταί τι
<rtc lang="grc" translate="no">χραισμεῖν: ἀλλ' οὐκ ἔστι Διὶ Κρονίωνι μάχεσθαι,
<rtc lang="grc" translate="no">τῷ οὐδὲ κρείων Ἀχελώϊος ἰσοφαρίζει,
<rtc lang="grc" translate="no">οὐδὲ βαθυρρείταο μέγα σθένος Ὠκεανοῖο,
<rtc lang="grc" translate="no">ἐξ οὗ περ πάντες ποταμοὶ καὶ πᾶσα θάλασσα
<rtc lang="grc" translate="no">καὶ πᾶσαι κρῆναι καὶ φρείατα μακρὰ νάουσιν:
<rtc lang="grc" translate="no">ἀλλὰ καὶ ὃς δείδοικε Διὸς μεγάλοιο κεραυνὸν
<rtc lang="grc" translate="no">δεινήν τε βροντήν, ὅτ' ἀπ' οὐρανόθεν σμαραγήσῃ.</ruby>

<ruby><rtc lang="grc" translate="no">ἦ ῥα, καὶ ἐκ κρημνοῖο ἐρύσσατο χάλκεον ἔγχος,
<rtc lang="grc" translate="no">τὸν δὲ κατ' αὐτόθι λεῖπεν, ἐπεὶ φίλον ἦτορ ἀπηύρα,
<rtc lang="grc" translate="no">κείμενον ἐν ψαμάθοισι, δίαινε δέ μιν μέλαν ὕδωρ.
<rtc lang="grc" translate="no">τὸν μὲν ἄρ' ἐγχέλυές τε καὶ ἰχθύες ἀμφεπένοντο
<rtc lang="grc" translate="no">δημὸν ἐρεπτόμενοι ἐπινεφρίδιον κείροντες:
<rtc lang="grc" translate="no">αὐτὰρ ὃ βῆ ῥ' ἰέναι μετὰ Παίονας ἱπποκορυστάς,
<rtc lang="grc" translate="no">οἵ ῥ' ἔτι πὰρ ποταμὸν πεφοβήατο δινήεντα,
<rtc lang="grc" translate="no">ὡς εἶδον τὸν ἄριστον ἐνὶ κρατερῇ ὑσμίνῃ
<rtc lang="grc" translate="no">χέρσ' ὕπο Πηλεί̈δαο καὶ ἄορι ἶφι δαμέντα.
<rtc lang="grc" translate="no">ἔνθ' ἕλε Θερσίλοχόν τε Μύδωνά τε Ἀστύπυλόν τε
<rtc lang="grc" translate="no">Μνῆσόν τε Θρασίον τε καὶ Αἴνιον ἠδ' Ὀφελέστην:
<rtc lang="grc" translate="no">καί νύ κ' ἔτι πλέονας κτάνε Παίονας ὠκὺς Ἀχιλλεύς,
<rtc lang="grc" translate="no">εἰ μὴ χωσάμενος προσέφη ποταμὸς βαθυδίνης
<rtc lang="grc" translate="no">ἀνέρι εἰσάμενος, βαθέης δ' ἐκ φθέγξατο δίνης:
<rtc lang="grc" translate="no">ὦ Ἀχιλεῦ, περὶ μὲν κρατέεις, περὶ δ' αἴσυλα ῥέζεις
<rtc lang="grc" translate="no">ἀνδρῶν: αἰεὶ γάρ τοι ἀμύνουσιν θεοὶ αὐτοί.
<rtc lang="grc" translate="no">εἴ τοι Τρῶας ἔδωκε Κρόνου παῖς πάντας ὀλέσσαι,
<rtc lang="grc" translate="no">ἐξ ἐμέθεν γ' ἐλάσας πεδίον κάτα μέρμερα ῥέζε:
<rtc lang="grc" translate="no">πλήθει γὰρ δή μοι νεκύων ἐρατεινὰ ῥέεθρα,
<rtc lang="grc" translate="no">οὐδέ τί πῃ δύναμαι προχέειν ῥόον εἰς ἅλα δῖαν
<rtc lang="grc" translate="no">στεινόμενος νεκύεσσι, σὺ δὲ κτείνεις ἀϊδήλως.
<rtc lang="grc" translate="no">ἀλλ' ἄγε δὴ καὶ ἔασον: ἄγη μ' ἔχει ὄρχαμε λαῶν.</ruby>

<ruby><rtc lang="grc" translate="no">τὸν δ' ἀπαμειβόμενος προσέφη πόδας ὠκὺς Ἀχιλλεύς:
<rtc lang="grc" translate="no">ἔσται ταῦτα Σκάμανδρε διοτρεφές, ὡς σὺ κελεύεις.
<rtc lang="grc" translate="no">Τρῶας δ' οὐ πρὶν λήξω ὑπερφιάλους ἐναρίζων,
<rtc lang="grc" translate="no">πρὶν ἔλσαι κατὰ ἄστυ καὶ Ἕκτορι πειρηθῆναι
<rtc lang="grc" translate="no">ἀντιβίην, ἤ κέν με δαμάσσεται, ἦ κεν ἐγὼ τόν.</ruby>

<ruby><rtc lang="grc" translate="no">ὣς εἰπὼν Τρώεσσιν ἐπέσσυτο δαίμονι ἶσος:
<rtc lang="grc" translate="no">καὶ τότ' Ἀπόλλωνα προσέφη ποταμὸς βαθυδίνης:
<rtc lang="grc" translate="no">ὢ πόποι ἀργυρότοξε Διὸς τέκος οὐ σύ γε βουλὰς
<rtc lang="grc" translate="no">εἰρύσαο Κρονίωνος, ὅ τοι μάλα πόλλ' ἐπέτελλε
<rtc lang="grc" translate="no">Τρωσὶ παρεστάμεναι καὶ ἀμύνειν, εἰς ὅ κεν ἔλθῃ
<rtc lang="grc" translate="no">δείελος ὀψὲ δύων, σκιάσῃ δ' ἐρίβωλον ἄρουραν.
<rtc lang="grc" translate="no">ἦ, καὶ Ἀχιλλεὺς μὲν δουρικλυτὸς ἔνθορε μέσσῳ
<rtc lang="grc" translate="no">κρημνοῦ ἀπαί̈ξας: ὃ δ' ἐπέσσυτο οἴδματι θύων,
<rtc lang="grc" translate="no">πάντα δ' ὄρινε ῥέεθρα κυκώμενος, ὦσε δὲ νεκροὺς
<rtc lang="grc" translate="no">πολλούς, οἵ ῥα κατ' αὐτὸν ἅλις ἔσαν, οὓς κτάν' Ἀχιλλεύς
<rtc lang="grc" translate="no">τοὺς ἔκβαλλε θύραζε μεμυκὼς ἠύ̈τε ταῦρος
<rtc lang="grc" translate="no">χέρσον δέ: ζωοὺς δὲ σάω κατὰ καλὰ ῥέεθρα,
<rtc lang="grc" translate="no">κρύπτων ἐν δίνῃσι βαθείῃσιν μεγάλῃσι.
<rtc lang="grc" translate="no">δεινὸν δ' ἀμφ' Ἀχιλῆα κυκώμενον ἵστατο κῦμα,
<rtc lang="grc" translate="no">ὤθει δ' ἐν σάκεϊ πίπτων ῥόος: οὐδὲ πόδεσσιν
<rtc lang="grc" translate="no">εἶχε στηρίξασθαι: ὃ δὲ πτελέην ἕλε χερσὶν
<rtc lang="grc" translate="no">εὐφυέα μεγάλην: ἣ δ' ἐκ ῥιζῶν ἐριποῦσα
<rtc lang="grc" translate="no">κρημνὸν ἅπαντα διῶσεν, ἐπέσχε δὲ καλὰ ῥέεθρα
<rtc lang="grc" translate="no">ὄζοισιν πυκινοῖσι, γεφύρωσεν δέ μιν αὐτὸν
<rtc lang="grc" translate="no">εἴσω πᾶσ' ἐριποῦσ': ὃ δ' ἄρ' ἐκ δίνης ἀνορούσας
<rtc lang="grc" translate="no">ἤϊξεν πεδίοιο ποσὶ κραιπνοῖσι πέτεσθαι
<rtc lang="grc" translate="no">δείσας: οὐδέ τ' ἔληγε θεὸς μέγας, ὦρτο δ' ἐπ' αὐτῷ
<rtc lang="grc" translate="no">ἀκροκελαινιόων, ἵνα μιν παύσειε πόνοιο
<rtc lang="grc" translate="no">δῖον Ἀχιλλῆα, Τρώεσσι δὲ λοιγὸν ἀλάλκοι.
<rtc lang="grc" translate="no">Πηλεί̈δης δ' ἀπόρουσεν ὅσον τ' ἐπὶ δουρὸς ἐρωή,
<rtc lang="grc" translate="no">αἰετοῦ οἴματ' ἔχων μέλανος τοῦ θηρητῆρος,
<rtc lang="grc" translate="no">ὅς θ' ἅμα κάρτιστός τε καὶ ὤκιστος πετεηνῶν:
<rtc lang="grc" translate="no">τῷ ἐϊκὼς ἤϊξεν, ἐπὶ στήθεσσι δὲ χαλκὸς
<rtc lang="grc" translate="no">σμερδαλέον κονάβιζεν: ὕπαιθα δὲ τοῖο λιασθεὶς
<rtc lang="grc" translate="no">φεῦγ', ὃ δ' ὄπισθε ῥέων ἕπετο μεγάλῳ ὀρυμαγδῷ.
<rtc lang="grc" translate="no">ὡς δ' ὅτ' ἀνὴρ ὀχετηγὸς ἀπὸ κρήνης μελανύδρου
<rtc lang="grc" translate="no">ἂμ φυτὰ καὶ κήπους ὕδατι ῥόον ἡγεμονεύῃ
<rtc lang="grc" translate="no">χερσὶ μάκελλαν ἔχων, ἀμάρης ἐξ ἔχματα βάλλων:
<rtc lang="grc" translate="no">τοῦ μέν τε προρέοντος ὑπὸ ψηφῖδες ἅπασαι
<rtc lang="grc" translate="no">ὀχλεῦνται: τὸ δέ τ' ὦκα κατειβόμενον κελαρύζει
<rtc lang="grc" translate="no">χώρῳ ἔνι προαλεῖ, φθάνει δέ τε καὶ τὸν ἄγοντα:
<rtc lang="grc" translate="no">ὣς αἰεὶ Ἀχιλῆα κιχήσατο κῦμα ῥόοιο
<rtc lang="grc" translate="no">καὶ λαιψηρὸν ἐόντα: θεοὶ δέ τε φέρτεροι ἀνδρῶν.
<rtc lang="grc" translate="no">ὁσσάκι δ' ὁρμήσειε ποδάρκης δῖος Ἀχιλλεὺς
<rtc lang="grc" translate="no">στῆναι ἐναντίβιον καὶ γνώμεναι εἴ μιν ἅπαντες
<rtc lang="grc" translate="no">ἀθάνατοι φοβέουσι, τοὶ οὐρανὸν εὐρὺν ἔχουσι,
<rtc lang="grc" translate="no">τοσσάκι μιν μέγα κῦμα διιπετέος ποταμοῖο
<rtc lang="grc" translate="no">πλάζ' ὤμους καθύπερθεν: ὃ δ' ὑψόσε ποσσὶν ἐπήδα
<rtc lang="grc" translate="no">θυμῷ ἀνιάζων: ποταμὸς δ' ὑπὸ γούνατ' ἐδάμνα
<rtc lang="grc" translate="no">λάβρος ὕπαιθα ῥέων, κονίην δ' ὑπέρεπτε ποδοῖιν.
<rtc lang="grc" translate="no">Πηλεί̈δης δ' ᾤμωξεν ἰδὼν εἰς οὐρανὸν εὐρύν:
<rtc lang="grc" translate="no">Ζεῦ πάτερ ὡς οὔ τίς με θεῶν ἐλεεινὸν ὑπέστη
<rtc lang="grc" translate="no">ἐκ ποταμοῖο σαῶσαι: ἔπειτα δὲ καί τι πάθοιμι.
<rtc lang="grc" translate="no">ἄλλος δ' οὔ τις μοι τόσον αἴτιος Οὐρανιώνων,
<rtc lang="grc" translate="no">ἀλλὰ φίλη μήτηρ, ἥ με ψεύδεσσιν ἔθελγεν:
<rtc lang="grc" translate="no">ἥ μ' ἔφατο Τρώων ὑπὸ τείχεϊ θωρηκτάων
<rtc lang="grc" translate="no">λαιψηροῖς ὀλέεσθαι Ἀπόλλωνος βελέεσσιν.
<rtc lang="grc" translate="no">ὥς μ' ὄφελ' Ἕκτωρ κτεῖναι ὃς ἐνθάδε γ' ἔτραφ' ἄριστος:
<rtc lang="grc" translate="no">τώ κ' ἀγαθὸς μὲν ἔπεφν', ἀγαθὸν δέ κεν ἐξενάριξε:
<rtc lang="grc" translate="no">νῦν δέ με λευγαλέῳ θανάτῳ εἵμαρτο ἁλῶναι
<rtc lang="grc" translate="no">ἐρχθέντ' ἐν μεγάλῳ ποταμῷ ὡς παῖδα συφορβόν,
<rtc lang="grc" translate="no">ὅν ῥά τ' ἔναυλος ἀποέρσῃ χειμῶνι περῶντα.</ruby>

<ruby><rtc lang="grc" translate="no">ὣς φάτο, τῷ δὲ μάλ' ὦκα Ποσειδάων καὶ Ἀθήνη
<rtc lang="grc" translate="no">στήτην ἐγγὺς ἰόντε, δέμας δ' ἄνδρεσσιν ἐί̈κτην,
<rtc lang="grc" translate="no">χειρὶ δὲ χεῖρα λαβόντες ἐπιστώσαντ' ἐπέεσσι.
<rtc lang="grc" translate="no">τοῖσι δὲ μύθων ἦρχε Ποσειδάων ἐνοσίχθων:
<rtc lang="grc" translate="no">Πηλεί̈δη μήτ' ἄρ τι λίην τρέε μήτέ τι τάρβει:
<rtc lang="grc" translate="no">τοίω γάρ τοι νῶϊ θεῶν ἐπιταρρόθω εἰμὲν
<rtc lang="grc" translate="no">Ζηνὸς ἐπαινήσαντος ἐγὼ καὶ Παλλὰς Ἀθήνη:
<rtc lang="grc" translate="no">ὡς οὔ τοι ποταμῷ γε δαμήμεναι αἴσιμόν ἐστιν,
<rtc lang="grc" translate="no">ἀλλ' ὅδε μὲν τάχα λωφήσει, σὺ δὲ εἴσεαι αὐτός:
<rtc lang="grc" translate="no">αὐτάρ τοι πυκινῶς ὑποθησόμεθ' αἴ κε πίθηαι:
<rtc lang="grc" translate="no">μὴ πρὶν παύειν χεῖρας ὁμοιί̈ου πολέμοιο
<rtc lang="grc" translate="no">πρὶν κατὰ Ἰλιόφι κλυτὰ τείχεα λαὸν ἐέλσαι
<rtc lang="grc" translate="no">Τρωϊκόν, ὅς κε φύγῃσι: σὺ δ' Ἕκτορι θυμὸν ἀπούρας
<rtc lang="grc" translate="no">ἂψ ἐπὶ νῆας ἴμεν: δίδομεν δέ τοι εὖχος ἀρέσθαι.
<rtc lang="grc" translate="no">τὼ μὲν ἄρ' ὣς εἰπόντε μετ' ἀθανάτους ἀπεβήτην:
<rtc lang="grc" translate="no">αὐτὰρ ὃ βῆ, μέγα γάρ ῥα θεῶν ὄτρυνεν ἐφετμή,
<rtc lang="grc" translate="no">ἐς πεδίον: τὸ δὲ πᾶν πλῆθ' ὕδατος ἐκχυμένοιο,
<rtc lang="grc" translate="no">πολλὰ δὲ τεύχεα καλὰ δαὶ κταμένων αἰζηῶν
<rtc lang="grc" translate="no">πλῶον καὶ νέκυες: τοῦ δ' ὑψόσε γούνατ' ἐπήδα
<rtc lang="grc" translate="no">πρὸς ῥόον ἀί̈σσοντος ἀν' ἰθύν, οὐδέ μιν ἴσχεν
<rtc lang="grc" translate="no">εὐρὺ ῥέων ποταμός: μέγα γὰρ σθένος ἔμβαλ' Ἀθήνη.
<rtc lang="grc" translate="no">οὐδὲ Σκάμανδρος ἔληγε τὸ ὃν μένος, ἀλλ' ἔτι μᾶλλον
<rtc lang="grc" translate="no">χώετο Πηλεί̈ωνι, κόρυσσε δὲ κῦμα ῥόοιο
<rtc lang="grc" translate="no">ὑψόσ' ἀειρόμενος, Σιμόεντι δὲ κέκλετ' ἀύ̈σας:
<rtc lang="grc" translate="no">φίλε κασίγνητε σθένος ἀνέρος ἀμφότεροί περ
<rtc lang="grc" translate="no">σχῶμεν, ἐπεὶ τάχα ἄστυ μέγα Πριάμοιο ἄνακτος
<rtc lang="grc" translate="no">ἐκπέρσει, Τρῶες δὲ κατὰ μόθον οὐ μενέουσιν.
<rtc lang="grc" translate="no">ἀλλ' ἐπάμυνε τάχιστα, καὶ ἐμπίπληθι ῥέεθρα
<rtc lang="grc" translate="no">ὕδατος ἐκ πηγέων, πάντας δ' ὀρόθυνον ἐναύλους,
<rtc lang="grc" translate="no">ἵστη δὲ μέγα κῦμα, πολὺν δ' ὀρυμαγδὸν ὄρινε
<rtc lang="grc" translate="no">φιτρῶν καὶ λάων, ἵνα παύσομεν ἄγριον ἄνδρα
<rtc lang="grc" translate="no">ὃς δὴ νῦν κρατέει, μέμονεν δ' ὅ γε ἶσα θεοῖσι.
<rtc lang="grc" translate="no">φημὶ γὰρ οὔτε βίην χραισμησέμεν οὔτέ τι εἶδος
<rtc lang="grc" translate="no">οὔτε τὰ τεύχεα καλά, τά που μάλα νειόθι λίμνης
<rtc lang="grc" translate="no">κείσεθ' ὑπ' ἰλύος κεκαλυμμένα: κὰδ δέ μιν αὐτὸν
<rtc lang="grc" translate="no">εἰλύσω ψαμάθοισιν ἅλις χέραδος περιχεύας
<rtc lang="grc" translate="no">μυρίον, οὐδέ οἱ ὀστέ' ἐπιστήσονται Ἀχαιοὶ
<rtc lang="grc" translate="no">ἀλλέξαι: τόσσην οἱ ἄσιν καθύπερθε καλύψω.
<rtc lang="grc" translate="no">αὐτοῦ οἱ καὶ σῆμα τετεύξεται, οὐδέ τί μιν χρεὼ
<rtc lang="grc" translate="no">ἔσται τυμβοχόης, ὅτε μιν θάπτωσιν Ἀχαιοί.
<rtc lang="grc" translate="no">ἦ, καὶ ἐπῶρτ' Ἀχιλῆϊ κυκώμενος ὑψόσε θύων
<rtc lang="grc" translate="no">μορμύρων ἀφρῷ τε καὶ αἵματι καὶ νεκύεσσι.
<rtc lang="grc" translate="no">πορφύρεον δ' ἄρα κῦμα διιπετέος ποταμοῖο
<rtc lang="grc" translate="no">ἵστατ' ἀειρόμενον, κατὰ δ' ᾕρεε Πηλεί̈ωνα:
<rtc lang="grc" translate="no">Ἥρη δὲ μέγ' ἄϋσε περιδείσασ' Ἀχιλῆϊ
<rtc lang="grc" translate="no">μή μιν ἀποέρσειε μέγας ποταμὸς βαθυδίνης,
<rtc lang="grc" translate="no">αὐτίκα δ' Ἥφαιστον προσεφώνεεν ὃν φίλον υἱόν:
<rtc lang="grc" translate="no">ὄρσεο κυλλοπόδιον ἐμὸν τέκος: ἄντα σέθεν γὰρ
<rtc lang="grc" translate="no">Ξάνθον δινήεντα μάχῃ ἠί̈σκομεν εἶναι:
<rtc lang="grc" translate="no">ἀλλ' ἐπάμυνε τάχιστα, πιφαύσκεο δὲ φλόγα πολλήν.
<rtc lang="grc" translate="no">αὐτὰρ ἐγὼ Ζεφύροιο καὶ ἀργεστᾶο Νότοιο
<rtc lang="grc" translate="no">εἴσομαι ἐξ ἁλόθεν χαλεπὴν ὄρσουσα θύελλαν,
<rtc lang="grc" translate="no">ἥ κεν ἀπὸ Τρώων κεφαλὰς καὶ τεύχεα κήαι
<rtc lang="grc" translate="no">φλέγμα κακὸν φορέουσα: σὺ δὲ Ξάνθοιο παρ' ὄχθας
<rtc lang="grc" translate="no">δένδρεα καῖ', ἐν δ' αὐτὸν ἵει πυρί: μὴ δέ σε πάμπαν
<rtc lang="grc" translate="no">μειλιχίοις ἐπέεσσιν ἀποτρεπέτω καὶ ἀρειῇ:
<rtc lang="grc" translate="no">μὴ δὲ πρὶν ἀπόπαυε τεὸν μένος, ἀλλ' ὁπότ' ἂν δὴ
<rtc lang="grc" translate="no">φθέγξομ' ἐγὼν ἰάχουσα, τότε σχεῖν ἀκάματον πῦρ.</ruby>

<ruby><rtc lang="grc" translate="no">ὣς ἔφαθ', Ἥφαιστος δὲ τιτύσκετο θεσπιδαὲς πῦρ.
<rtc lang="grc" translate="no">πρῶτα μὲν ἐν πεδίῳ πῦρ δαίετο, καῖε δὲ νεκροὺς
<rtc lang="grc" translate="no">πολλούς, οἵ ῥα κατ' αὐτὸν ἅλις ἔσαν, οὓς κτάν' Ἀχιλλεύς:
<rtc lang="grc" translate="no">πᾶν δ' ἐξηράνθη πεδίον, σχέτο δ' ἀγλαὸν ὕδωρ.
<rtc lang="grc" translate="no">ὡς δ' ὅτ' ὀπωρινὸς Βορέης νεοαρδέ' ἀλωὴν
<rtc lang="grc" translate="no">αἶψ' ἀγξηράνῃ: χαίρει δέ μιν ὅς τις ἐθείρῃ:
<rtc lang="grc" translate="no">ὣς ἐξηράνθη πεδίον πᾶν, κὰδ δ' ἄρα νεκροὺς
<rtc lang="grc" translate="no">κῆεν: ὃ δ' ἐς ποταμὸν τρέψε φλόγα παμφανόωσαν.
<rtc lang="grc" translate="no">καίοντο πτελέαι τε καὶ ἰτέαι ἠδὲ μυρῖκαι,
<rtc lang="grc" translate="no">καίετο δὲ λωτός τε ἰδὲ θρύον ἠδὲ κύπειρον,
<rtc lang="grc" translate="no">τὰ περὶ καλὰ ῥέεθρα ἅλις ποταμοῖο πεφύκει:
<rtc lang="grc" translate="no">τείροντ' ἐγχέλυές τε καὶ ἰχθύες οἳ κατὰ δίνας,
<rtc lang="grc" translate="no">οἳ κατὰ καλὰ ῥέεθρα κυβίστων ἔνθα καὶ ἔνθα
<rtc lang="grc" translate="no">πνοιῇ τειρόμενοι πολυμήτιος Ἡφαίστοιο.
<rtc lang="grc" translate="no">καίετο δ' ἲς ποταμοῖο ἔπος τ' ἔφατ' ἔκ τ' ὀνόμαζεν:
<rtc lang="grc" translate="no">Ἥφαιστ', οὔ τις σοί γε θεῶν δύνατ' ἀντιφερίζειν,
<rtc lang="grc" translate="no">οὐδ' ἂν ἐγὼ σοί γ' ὧδε πυρὶ φλεγέθοντι μαχοίμην.
<rtc lang="grc" translate="no">λῆγ' ἔριδος, Τρῶας δὲ καὶ αὐτίκα δῖος Ἀχιλλεὺς
<rtc lang="grc" translate="no">ἄστεος ἐξελάσειε: τί μοι ἔριδος καὶ ἀρωγῆς;
<rtc lang="grc" translate="no">φῆ πυρὶ καιόμενος, ἀνὰ δ' ἔφλυε καλὰ ῥέεθρα.
<rtc lang="grc" translate="no">ὡς δὲ λέβης ζεῖ ἔνδον ἐπειγόμενος πυρὶ πολλῷ
<rtc lang="grc" translate="no">κνίσην μελδόμενος ἁπαλοτρεφέος σιάλοιο
<rtc lang="grc" translate="no">πάντοθεν ἀμβολάδην, ὑπὸ δὲ ξύλα κάγκανα κεῖται,
<rtc lang="grc" translate="no">ὣς τοῦ καλὰ ῥέεθρα πυρὶ φλέγετο, ζέε δ' ὕδωρ:
<rtc lang="grc" translate="no">οὐδ' ἔθελε προρέειν, ἀλλ' ἴσχετο: τεῖρε δ' ἀϋτμὴ
<rtc lang="grc" translate="no">Ἡφαίστοιο βίηφι πολύφρονος. αὐτὰρ ὅ γ' Ἥρην
<rtc lang="grc" translate="no">πολλὰ λισσόμενος ἔπεα πτερόεντα προσηύδα:
<rtc lang="grc" translate="no">Ἥρη τίπτε σὸς υἱὸς ἐμὸν ῥόον ἔχραε κήδειν
<rtc lang="grc" translate="no">ἐξ ἄλλων; οὐ μέν τοι ἐγὼ τόσον αἴτιός εἰμι
<rtc lang="grc" translate="no">ὅσσον οἱ ἄλλοι πάντες, ὅσοι Τρώεσσιν ἀρωγοί.
<rtc lang="grc" translate="no">ἀλλ' ἤτοι μὲν ἐγὼν ἀποπαύσομαι εἰ σὺ κελεύεις,
<rtc lang="grc" translate="no">παυέσθω δὲ καὶ οὗτος: ἐγὼ δ' ἐπὶ καὶ τόδ' ὀμοῦμαι,
<rtc lang="grc" translate="no">μή ποτ' ἐπὶ Τρώεσσιν ἀλεξήσειν κακὸν ἦμαρ,
<rtc lang="grc" translate="no">μὴ δ' ὁπότ' ἂν Τροίη μαλερῷ πυρὶ πᾶσα δάηται
<rtc lang="grc" translate="no">καιομένη, καίωσι δ' ἀρήϊοι υἷες Ἀχαιῶν.</ruby>

<ruby><rtc lang="grc" translate="no">αὐτὰρ ἐπεὶ τό γ' ἄκουσε θεὰ λευκώλενος Ἥρη,
<rtc lang="grc" translate="no">αὐτίκ' ἄρ' Ἥφαιστον προσεφώνεεν ὃν φίλον υἱόν:
<rtc lang="grc" translate="no">Ἥφαιστε σχέο τέκνον ἀγακλεές: οὐ γὰρ ἔοικεν
<rtc lang="grc" translate="no">ἀθάνατον θεὸν ὧδε βροτῶν ἕνεκα στυφελίζειν.</ruby>

<ruby><rtc lang="grc" translate="no">ὣς ἔφαθ', Ἥφαιστος δὲ κατέσβεσε θεσπιδαὲς πῦρ,
<rtc lang="grc" translate="no">ἄψορρον δ' ἄρα κῦμα κατέσσυτο καλὰ ῥέεθρα.</ruby>

<ruby><rtc lang="grc" translate="no">αὐτὰρ ἐπεὶ Ξάνθοιο δάμη μένος, οἳ μὲν ἔπειτα
<rtc lang="grc" translate="no">παυσάσθην, Ἥρη γὰρ ἐρύκακε χωομένη περ:
<rtc lang="grc" translate="no">ἐν δ' ἄλλοισι θεοῖσιν ἔρις πέσε βεβριθυῖα
<rtc lang="grc" translate="no">ἀργαλέη, δίχα δέ σφιν ἐνὶ φρεσὶ θυμὸς ἄητο:
<rtc lang="grc" translate="no">σὺν δ' ἔπεσον μεγάλῳ πατάγῳ, βράχε δ' εὐρεῖα χθών,
<rtc lang="grc" translate="no">ἀμφὶ δὲ σάλπιγξεν μέγας οὐρανός. ἄϊε δὲ Ζεὺς
<rtc lang="grc" translate="no">ἥμενος Οὐλύμπῳ: ἐγέλασσε δέ οἱ φίλον ἦτορ
<rtc lang="grc" translate="no">γηθοσύνῃ, ὅθ' ὁρᾶτο θεοὺς ἔριδι ξυνιόντας.
<rtc lang="grc" translate="no">ἔνθ' οἵ γ' οὐκέτι δηρὸν ἀφέστασαν: ἦρχε γὰρ Ἄρης
<rtc lang="grc" translate="no">ῥινοτόρος, καὶ πρῶτος Ἀθηναίῃ ἐπόρουσε
<rtc lang="grc" translate="no">χάλκεον ἔγχος ἔχων, καὶ ὀνείδειον φάτο μῦθον:
<rtc lang="grc" translate="no">τίπτ' αὖτ' ὦ κυνάμυια θεοὺς ἔριδι ξυνελαύνεις
<rtc lang="grc" translate="no">θάρσος ἄητον ἔχουσα, μέγας δέ σε θυμὸς ἀνῆκεν;
<rtc lang="grc" translate="no">ἦ οὐ μέμνῃ ὅτε Τυδεί̈δην Διομήδε' ἀνῆκας
<rtc lang="grc" translate="no">οὐτάμεναι, αὐτὴ δὲ πανόψιον ἔγχος ἑλοῦσα
<rtc lang="grc" translate="no">ἰθὺς ἐμεῦ ὦσας, διὰ δὲ χρόα καλὸν ἔδαψας;
<rtc lang="grc" translate="no">τώ σ' αὖ νῦν ὀί̈ω ἀποτισέμεν ὅσσα ἔοργας.</ruby>

<ruby><rtc lang="grc" translate="no">ὣς εἰπὼν οὔτησε κατ' αἰγίδα θυσσανόεσσαν
<rtc lang="grc" translate="no">σμερδαλέην, ἣν οὐδὲ Διὸς δάμνησι κεραυνός:
<rtc lang="grc" translate="no">τῇ μιν Ἄρης οὔτησε μιαιφόνος ἔγχεϊ μακρῷ.
<rtc lang="grc" translate="no">ἣ δ' ἀναχασσαμένη λίθον εἵλετο χειρὶ παχείῃ
<rtc lang="grc" translate="no">κείμενον ἐν πεδίῳ μέλανα τρηχύν τε μέγαν τε,
<rtc lang="grc" translate="no">τόν ῥ' ἄνδρες πρότεροι θέσαν ἔμμεναι οὖρον ἀρούρης:
<rtc lang="grc" translate="no">τῷ βάλε θοῦρον Ἄρηα κατ' αὐχένα, λῦσε δὲ γυῖα.
<rtc lang="grc" translate="no">ἑπτὰ δ' ἐπέσχε πέλεθρα πεσών, ἐκόνισε δὲ χαίτας,
<rtc lang="grc" translate="no">τεύχεά τ' ἀμφαράβησε: γέλασσε δὲ Παλλὰς Ἀθήνη,
<rtc lang="grc" translate="no">καί οἱ ἐπευχομένη ἔπεα πτερόεντα προσηύδα:
<rtc lang="grc" translate="no">νηπύτι' οὐδέ νύ πώ περ ἐπεφράσω ὅσσον ἀρείων
<rtc lang="grc" translate="no">εὔχομ' ἐγὼν ἔμεναι, ὅτι μοι μένος ἰσοφαρίζεις.
<rtc lang="grc" translate="no">οὕτω κεν τῆς μητρὸς ἐρινύας ἐξαποτίνοις,
<rtc lang="grc" translate="no">ἥ τοι χωομένη κακὰ μήδεται οὕνεκ' Ἀχαιοὺς
<rtc lang="grc" translate="no">κάλλιπες, αὐτὰρ Τρωσὶν ὑπερφιάλοισιν ἀμύνεις.</ruby>

<ruby><rtc lang="grc" translate="no">ὣς ἄρα φωνήσασα πάλιν τρέπεν ὄσσε φαεινώ:
<rtc lang="grc" translate="no">τὸν δ' ἄγε χειρὸς ἑλοῦσα Διὸς θυγάτηρ Ἀφροδίτη
<rtc lang="grc" translate="no">πυκνὰ μάλα στενάχοντα: μόγις δ' ἐσαγείρετο θυμόν.
<rtc lang="grc" translate="no">τὴν δ' ὡς οὖν ἐνόησε θεὰ λευκώλενος Ἥρη,
<rtc lang="grc" translate="no">αὐτίκ' Ἀθηναίην ἔπεα πτερόεντα προσηύδα:
<rtc lang="grc" translate="no">ὢ πόποι αἰγιόχοιο Διὸς τέκος Ἀτρυτώνη
<rtc lang="grc" translate="no">καὶ δ' αὖθ' ἡ κυνάμυια ἄγει βροτολοιγὸν Ἄρηα
<rtc lang="grc" translate="no">δηί̈ου ἐκ πολέμοιο κατὰ κλόνον: ἀλλὰ μέτελθε.</ruby>

<ruby><rtc lang="grc" translate="no">ὣς φάτ', Ἀθηναίη δὲ μετέσσυτο, χαῖρε δὲ θυμῷ,
<rtc lang="grc" translate="no">καί ῥ' ἐπιεισαμένη πρὸς στήθεα χειρὶ παχείῃ
<rtc lang="grc" translate="no">ἤλασε: τῆς δ' αὐτοῦ λύτο γούνατα καὶ φίλον ἦτορ.
<rtc lang="grc" translate="no">τὼ μὲν ἄρ' ἄμφω κεῖντο ἐπὶ χθονὶ πουλυβοτείρῃ,
<rtc lang="grc" translate="no">ἣ δ' ἄρ' ἐπευχομένη ἔπεα πτερόεντ' ἀγόρευε:
<rtc lang="grc" translate="no">τοιοῦτοι νῦν πάντες ὅσοι Τρώεσσιν ἀρωγοὶ
<rtc lang="grc" translate="no">εἶεν, ὅτ' Ἀργείοισι μαχοίατο θωρηκτῇσιν,
<rtc lang="grc" translate="no">ὧδέ τε θαρσαλέοι καὶ τλήμονες, ὡς Ἀφροδίτη
<rtc lang="grc" translate="no">ἦλθεν Ἄρῃ ἐπίκουρος ἐμῷ μένει ἀντιόωσα:
<rtc lang="grc" translate="no">τώ κεν δὴ πάλαι ἄμμες ἐπαυσάμεθα πτολέμοιο
<rtc lang="grc" translate="no">Ἰλίου ἐκπέρσαντες ἐϋκτίμενον πτολίεθρον.
<rtc lang="grc" translate="no">ὣς φάτο, μείδησεν δὲ θεὰ λευκώλενος Ἥρη.
<rtc lang="grc" translate="no">αὐτὰρ Ἀπόλλωνα προσέφη κρείων ἐνοσίχθων:
<rtc lang="grc" translate="no">Φοῖβε τί ἢ δὴ νῶϊ διέσταμεν; οὐδὲ ἔοικεν
<rtc lang="grc" translate="no">ἀρξάντων ἑτέρων: τὸ μὲν αἴσχιον αἴ κ' ἀμαχητὶ
<rtc lang="grc" translate="no">ἴομεν Οὔλυμπον δὲ Διὸς ποτὶ χαλκοβατὲς δῶ.
<rtc lang="grc" translate="no">ἄρχε: σὺ γὰρ γενεῆφι νεώτερος: οὐ γὰρ ἔμοιγε
<rtc lang="grc" translate="no">καλόν, ἐπεὶ πρότερος γενόμην καὶ πλείονα οἶδα.
<rtc lang="grc" translate="no">νηπύτι' ὡς ἄνοον κραδίην ἔχες: οὐδέ νυ τῶν περ
<rtc lang="grc" translate="no">μέμνηαι ὅσα δὴ πάθομεν κακὰ Ἴλιον ἀμφὶ
<rtc lang="grc" translate="no">μοῦνοι νῶϊ θεῶν, ὅτ' ἀγήνορι Λαομέδοντι
<rtc lang="grc" translate="no">πὰρ Διὸς ἐλθόντες θητεύσαμεν εἰς ἐνιαυτὸν
<rtc lang="grc" translate="no">μισθῷ ἔπι ῥητῷ: ὃ δὲ σημαίνων ἐπέτελλεν.
<rtc lang="grc" translate="no">ἤτοι ἐγὼ Τρώεσσι πόλιν πέρι τεῖχος ἔδειμα
<rtc lang="grc" translate="no">εὐρύ τε καὶ μάλα καλόν, ἵν' ἄρρηκτος πόλις εἴη:
<rtc lang="grc" translate="no">Φοῖβε σὺ δ' εἰλίποδας ἕλικας βοῦς βουκολέεσκες
<rtc lang="grc" translate="no">Ἴδης ἐν κνημοῖσι πολυπτύχου ὑληέσσης.
<rtc lang="grc" translate="no">ἀλλ' ὅτε δὴ μισθοῖο τέλος πολυγηθέες ὧραι
<rtc lang="grc" translate="no">ἐξέφερον, τότε νῶϊ βιήσατο μισθὸν ἅπαντα
<rtc lang="grc" translate="no">Λαομέδων ἔκπαγλος, ἀπειλήσας δ' ἀπέπεμπε.
<rtc lang="grc" translate="no">σὺν μὲν ὅ γ' ἠπείλησε πόδας καὶ χεῖρας ὕπερθε
<rtc lang="grc" translate="no">δήσειν, καὶ περάαν νήσων ἔπι τηλεδαπάων:
<rtc lang="grc" translate="no">στεῦτο δ' ὅ γ' ἀμφοτέρων ἀπολεψέμεν οὔατα χαλκῷ.
<rtc lang="grc" translate="no">νῶϊ δὲ ἄψορροι κίομεν κεκοτηότι θυμῷ
<rtc lang="grc" translate="no">μισθοῦ χωόμενοι, τὸν ὑποστὰς οὐκ ἐτέλεσσε.
<rtc lang="grc" translate="no">τοῦ δὴ νῦν λαοῖσι φέρεις χάριν, οὐδὲ μεθ' ἡμέων
<rtc lang="grc" translate="no">πειρᾷ ὥς κε Τρῶες ὑπερφίαλοι ἀπόλωνται
<rtc lang="grc" translate="no">πρόχνυ κακῶς σὺν παισὶ καὶ αἰδοίῃς ἀλόχοισι</ruby>

<ruby><rtc lang="grc" translate="no">τὸν δ' αὖτε προσέειπεν ἄναξ ἑκάεργος Ἀπόλλων:
<rtc lang="grc" translate="no">ἐννοσίγαι' οὐκ ἄν με σαόφρονα μυθήσαιο
<rtc lang="grc" translate="no">ἔμμεναι, εἰ δὴ σοί γε βροτῶν ἕνεκα πτολεμίξω
<rtc lang="grc" translate="no">δειλῶν, οἳ φύλλοισιν ἐοικότες ἄλλοτε μέν τε
<rtc lang="grc" translate="no">ζαφλεγέες τελέθουσιν ἀρούρης καρπὸν ἔδοντες,
<rtc lang="grc" translate="no">ἄλλοτε δὲ φθινύθουσιν ἀκήριοι. ἀλλὰ τάχιστα
<rtc lang="grc" translate="no">παυώμεσθα μάχης: οἳ δ' αὐτοὶ δηριαάσθων.
<rtc lang="grc" translate="no">ὣς ἄρα φωνήσας πάλιν ἐτράπετ': αἴδετο γάρ ῥα
<rtc lang="grc" translate="no">πατροκασιγνήτοιο μιγήμεναι ἐν παλάμῃσι.
<rtc lang="grc" translate="no">τὸν δὲ κασιγνήτη μάλα νείκεσε πότνια θηρῶν
<rtc lang="grc" translate="no">Ἄρτεμις ἀγροτέρη, καὶ ὀνείδειον φάτο μῦθον:
<rtc lang="grc" translate="no">φεύγεις δὴ ἑκάεργε, Ποσειδάωνι δὲ νίκην
<rtc lang="grc" translate="no">πᾶσαν ἐπέτρεψας, μέλεον δέ οἱ εὖχος ἔδωκας:
<rtc lang="grc" translate="no">νηπύτιε τί νυ τόξον ἔχεις ἀνεμώλιον αὔτως;
<rtc lang="grc" translate="no">μή σευ νῦν ἔτι πατρὸς ἐνὶ μεγάροισιν ἀκούσω
<rtc lang="grc" translate="no">εὐχομένου, ὡς τὸ πρὶν ἐν ἀθανάτοισι θεοῖσιν,
<rtc lang="grc" translate="no">ἄντα Ποσειδάωνος ἐναντίβιον πολεμίζειν.</ruby>

<ruby><rtc lang="grc" translate="no">ὣς φάτο, τὴν δ' οὔ τι προσέφη ἑκάεργος Ἀπόλλων,
<rtc lang="grc" translate="no">ἀλλὰ χολωσαμένη Διὸς αἰδοίη παράκοιτις
<rtc lang="grc" translate="no">νείκεσεν ἰοχέαιραν ὀνειδείοις ἐπέεσσι:
<rtc lang="grc" translate="no">πῶς δὲ σὺ νῦν μέμονας κύον ἀδεὲς ἀντί' ἐμεῖο
<rtc lang="grc" translate="no">στήσεσθαι; χαλεπή τοι ἐγὼ μένος ἀντιφέρεσθαι
<rtc lang="grc" translate="no">τοξοφόρῳ περ ἐούσῃ, ἐπεὶ σὲ λέοντα γυναιξὶ
<rtc lang="grc" translate="no">Ζεὺς θῆκεν, καὶ ἔδωκε κατακτάμεν ἥν κ' ἐθέλῃσθα.
<rtc lang="grc" translate="no">ἤτοι βέλτερόν ἐστι κατ' οὔρεα θῆρας ἐναίρειν
<rtc lang="grc" translate="no">ἀγροτέρας τ' ἐλάφους ἢ κρείσσοσιν ἶφι μάχεσθαι.
<rtc lang="grc" translate="no">εἰ δ' ἐθέλεις πολέμοιο δαήμεναι, ὄφρ' ἐὺ̈ εἰδῇς
<rtc lang="grc" translate="no">ὅσσον φερτέρη εἴμ', ὅτι μοι μένος ἀντιφερίζεις.</ruby>

<ruby><rtc lang="grc" translate="no">ἦ ῥα, καὶ ἀμφοτέρας ἐπὶ καρπῷ χεῖρας ἔμαρπτε
<rtc lang="grc" translate="no">σκαιῇ, δεξιτερῇ δ' ἄρ' ἀπ' ὤμων αἴνυτο τόξα,
<rtc lang="grc" translate="no">αὐτοῖσιν δ' ἄρ' ἔθεινε παρ' οὔατα μειδιόωσα
<rtc lang="grc" translate="no">ἐντροπαλιζομένην: ταχέες δ' ἔκπιπτον ὀϊστοί.
<rtc lang="grc" translate="no">δακρυόεσσα δ' ὕπαιθα θεὰ φύγεν ὥς τε πέλεια,
<rtc lang="grc" translate="no">ἥ ῥά θ' ὑπ' ἴρηκος κοίλην εἰσέπτατο πέτρην
<rtc lang="grc" translate="no">χηραμόν: οὐδ' ἄρα τῇ γε ἁλώμεναι αἴσιμον ἦεν:
<rtc lang="grc" translate="no">ὣς ἣ δακρυόεσσα φύγεν, λίπε δ' αὐτόθι τόξα.
<rtc lang="grc" translate="no">Λητὼ δὲ προσέειπε διάκτορος ἀργεϊφόντης:
<rtc lang="grc" translate="no">Λητοῖ ἐγὼ δέ τοι οὔ τι μαχήσομαι: ἀργαλέον δὲ
<rtc lang="grc" translate="no">πληκτίζεσθ' ἀλόχοισι Διὸς νεφεληγερέταο:
<rtc lang="grc" translate="no">ἀλλὰ μάλα πρόφρασσα μετ' ἀθανάτοισι θεοῖσιν
<rtc lang="grc" translate="no">εὔχεσθαι ἐμὲ νικῆσαι κρατερῆφι βίηφιν.
<rtc lang="grc" translate="no">ὣς ἄρ' ἔφη, Λητὼ δὲ συναίνυτο καμπύλα τόξα
<rtc lang="grc" translate="no">πεπτεῶτ' ἄλλυδις ἄλλα μετὰ στροφάλιγγι κονίης.
<rtc lang="grc" translate="no">ἣ μὲν τόξα λαβοῦσα πάλιν κίε θυγατέρος ἧς:
<rtc lang="grc" translate="no">ἣ δ' ἄρ' Ὄλυμπον ἵκανε Διὸς ποτὶ χαλκοβατὲς δῶ,
<rtc lang="grc" translate="no">δακρυόεσσα δὲ πατρὸς ἐφέζετο γούνασι κούρη,
<rtc lang="grc" translate="no">ἀμφὶ δ' ἄρ' ἀμβρόσιος ἑανὸς τρέμε: τὴν δὲ προτὶ οἷ
<rtc lang="grc" translate="no">εἷλε πατὴρ Κρονίδης, καὶ ἀνείρετο ἡδὺ γελάσσας:
<rtc lang="grc" translate="no">τίς νύ σε τοιάδ' ἔρεξε φίλον τέκος Οὐρανιώνων
<rtc lang="grc" translate="no">μαψιδίως, ὡς εἴ τι κακὸν ῥέζουσαν ἐνωπῇ;</ruby>

<ruby><rtc lang="grc" translate="no">τὸν δ' αὖτε προσέειπεν ἐϋστέφανος κελαδεινή:
<rtc lang="grc" translate="no">σή μ' ἄλοχος στυφέλιξε πάτερ λευκώλενος Ἥρη,
<rtc lang="grc" translate="no">ἐξ ἧς ἀθανάτοισιν ἔρις καὶ νεῖκος ἐφῆπται.</ruby>

<ruby><rtc lang="grc" translate="no">ὣς οἳ μὲν τοιαῦτα πρὸς ἀλλήλους ἀγόρευον:
<rtc lang="grc" translate="no">αὐτὰρ Ἀπόλλων Φοῖβος ἐδύσετο Ἴλιον ἱρήν:
<rtc lang="grc" translate="no">μέμβλετο γάρ οἱ τεῖχος ἐϋδμήτοιο πόληος
<rtc lang="grc" translate="no">μὴ Δαναοὶ πέρσειαν ὑπὲρ μόρον ἤματι κείνῳ.
<rtc lang="grc" translate="no">οἳ δ' ἄλλοι πρὸς Ὄλυμπον ἴσαν θεοὶ αἰὲν ἐόντες,
<rtc lang="grc" translate="no">οἳ μὲν χωόμενοι, οἳ δὲ μέγα κυδιόωντες:
<rtc lang="grc" translate="no">κὰδ δ' ἷζον παρὰ πατρὶ κελαινεφεῖ: αὐτὰρ Ἀχιλλεὺς
<rtc lang="grc" translate="no">Τρῶας ὁμῶς αὐτούς τ' ὄλεκεν καὶ μώνυχας ἵππους.
<rtc lang="grc" translate="no">ὡς δ' ὅτε καπνὸς ἰὼν εἰς οὐρανὸν εὐρὺν ἵκηται
<rtc lang="grc" translate="no">ἄστεος αἰθομένοιο, θεῶν δέ ἑ μῆνις ἀνῆκε,
<rtc lang="grc" translate="no">πᾶσι δ' ἔθηκε πόνον, πολλοῖσι δὲ κήδε' ἐφῆκεν,
<rtc lang="grc" translate="no">ὣς Ἀχιλεὺς Τρώεσσι πόνον καὶ κήδε' ἔθηκεν.</ruby>

<ruby><rtc lang="grc" translate="no">ἑστήκει δ' ὃ γέρων Πρίαμος θείου ἐπὶ πύργου,
<rtc lang="grc" translate="no">ἐς δ' ἐνόησ' Ἀχιλῆα πελώριον: αὐτὰρ ὑπ' αὐτοῦ
<rtc lang="grc" translate="no">Τρῶες ἄφαρ κλονέοντο πεφυζότες, οὐδέ τις ἀλκὴ
<rtc lang="grc" translate="no">γίγνεθ': ὃ δ' οἰμώξας ἀπὸ πύργου βαῖνε χαμᾶζε
<rtc lang="grc" translate="no">ὀτρύνων παρὰ τεῖχος ἀγακλειτοὺς πυλαωρούς:
<rtc lang="grc" translate="no">πεπταμένας ἐν χερσὶ πύλας ἔχετ' εἰς ὅ κε λαοὶ
<rtc lang="grc" translate="no">ἔλθωσι προτὶ ἄστυ πεφυζότες: ἦ γὰρ Ἀχιλλεὺς
<rtc lang="grc" translate="no">ἐγγὺς ὅδε κλονέων: νῦν οἴω λοίγι' ἔσεσθαι.
<rtc lang="grc" translate="no">αὐτὰρ ἐπεί κ' ἐς τεῖχος ἀναπνεύσωσιν ἀλέντες,
<rtc lang="grc" translate="no">αὖτις ἐπανθέμεναι σανίδας πυκινῶς ἀραρυίας:
<rtc lang="grc" translate="no">δείδια γὰρ μὴ οὖλος ἀνὴρ ἐς τεῖχος ἅληται.
<rtc lang="grc" translate="no">vὣς εἰπὼν Ἀχιλῆα ἀλεὶς μένεν, ἐν δέ οἱ ἦτορ
<rtc lang="grc" translate="no">ἄλκιμον ὁρμᾶτο πτολεμίζειν ἠδὲ μάχεσθαι.
<rtc lang="grc" translate="no">ἠύ̈τε πάρδαλις εἶσι βαθείης ἐκ ξυλόχοιο
<rtc lang="grc" translate="no">ἀνδρὸς θηρητῆρος ἐναντίον, οὐδέ τι θυμῷ
<rtc lang="grc" translate="no">ταρβεῖ οὐδὲ φοβεῖται, ἐπεί κεν ὑλαγμὸν ἀκούσῃ:
<rtc lang="grc" translate="no">εἴ περ γὰρ φθάμενός μιν ἢ οὐτάσῃ ἠὲ βάλῃσιν,
<rtc lang="grc" translate="no">ἀλλά τε καὶ περὶ δουρὶ πεπαρμένη οὐκ ἀπολήγει
<rtc lang="grc" translate="no">ἀλκῆς, πρίν γ' ἠὲ ξυμβλήμεναι ἠὲ δαμῆναι:
<rtc lang="grc" translate="no">ὣς Ἀντήνορος υἱὸς ἀγαυοῦ δῖος Ἀγήνωρ
<rtc lang="grc" translate="no">οὐκ ἔθελεν φεύγειν, πρὶν πειρήσαιτ' Ἀχιλῆος.
<rtc lang="grc" translate="no">ἀλλ' ὅ γ' ἄρ' ἀσπίδα μὲν πρόσθ' ἔσχετο πάντοσ' ἐί̈σην,
<rtc lang="grc" translate="no">ἐγχείῃ δ' αὐτοῖο τιτύσκετο, καὶ μέγ' ἀύ̈τει:
<rtc lang="grc" translate="no">ἦ δή που μάλ' ἔολπας ἐνὶ φρεσὶ φαίδιμ' Ἀχιλλεῦ
<rtc lang="grc" translate="no">ἤματι τῷδε πόλιν πέρσειν Τρώων ἀγερώχων
<rtc lang="grc" translate="no">νηπύτι': ἦ τ' ἔτι πολλὰ τετεύξεται ἄλγε' ἐπ' αὐτῇ.
<rtc lang="grc" translate="no">ἐν γάρ οἱ πολέες τε καὶ ἄλκιμοι ἀνέρες εἰμέν,
<rtc lang="grc" translate="no">οἳ καὶ πρόσθε φίλων τοκέων ἀλόχων τε καὶ υἱῶν
<rtc lang="grc" translate="no">Ἴλιον εἰρυόμεσθα: σὺ δ' ἐνθάδε πότμον ἐφέψεις
<rtc lang="grc" translate="no">ὧδ' ἔκπαγλος ἐὼν καὶ θαρσαλέος πολεμιστής.</ruby>

<ruby><rtc lang="grc" translate="no">ἦ ῥα, καὶ ὀξὺν ἄκοντα βαρείης χειρὸς ἀφῆκε,
<rtc lang="grc" translate="no">καί ῥ' ἔβαλε κνήμην ὑπὸ γούνατος οὐδ' ἀφάμαρτεν.
<rtc lang="grc" translate="no">ἀμφὶ δέ οἱ κνημὶς νεοτεύκτου κασσιτέροιο
<rtc lang="grc" translate="no">σμερδαλέον κονάβησε: πάλιν δ' ἀπὸ χαλκὸς ὄρουσε
<rtc lang="grc" translate="no">βλημένου, οὐδ' ἐπέρησε, θεοῦ δ' ἠρύκακε δῶρα.
<rtc lang="grc" translate="no">Πηλεί̈δης δ' ὁρμήσατ' Ἀγήνορος ἀντιθέοιο
<rtc lang="grc" translate="no">δεύτερος: οὐδ' ἔτ' ἔασεν Ἀπόλλων κῦδος ἀρέσθαι,
<rtc lang="grc" translate="no">ἀλλά μιν ἐξήρπαξε, κάλυψε δ' ἄρ' ἠέρι πολλῇ,
<rtc lang="grc" translate="no">ἡσύχιον δ' ἄρα μιν πολέμου ἔκπεμπε νέεσθαι.
<rtc lang="grc" translate="no">αὐτὰρ ὃ Πηλεί̈ωνα δόλῳ ἀποέργαθε λαοῦ:
<rtc lang="grc" translate="no">αὐτῷ γὰρ ἑκάεργος Ἀγήνορι πάντα ἐοικὼς
<rtc lang="grc" translate="no">ἔστη πρόσθε ποδῶν, ὃ δ' ἐπέσσυτο ποσσὶ διώκειν:
<rtc lang="grc" translate="no">εἷος ὃ τὸν πεδίοιο διώκετο πυροφόροιο
<rtc lang="grc" translate="no">τρέψας πὰρ ποταμὸν βαθυδινήεντα Σκάμανδρον
<rtc lang="grc" translate="no">τυτθὸν ὑπεκπροθέοντα: δόλῳ δ' ἄρ' ἔθελγεν Ἀπόλλων
<rtc lang="grc" translate="no">ὡς αἰεὶ ἔλποιτο κιχήσεσθαι ποσὶν οἷσι:
<rtc lang="grc" translate="no">τόφρ' ἄλλοι Τρῶες πεφοβημένοι ἦλθον ὁμίλῳ
<rtc lang="grc" translate="no">ἀσπάσιοι προτὶ ἄστυ, πόλις δ' ἔμπλητο ἀλέντων.
<rtc lang="grc" translate="no">οὐδ' ἄρα τοί γ' ἔτλαν πόλιος καὶ τείχεος ἐκτὸς
<rtc lang="grc" translate="no">μεῖναι ἔτ' ἀλλήλους, καὶ γνώμεναι ὅς τε πεφεύγοι
<rtc lang="grc" translate="no">ὅς τ' ἔθαν' ἐν πολέμῳ: ἀλλ' ἐσσυμένως ἐσέχυντο
<rtc lang="grc" translate="no">ἐς πόλιν, ὅν τινα τῶν γε πόδες καὶ γοῦνα σαώσαι.</ruby>
</ol>

<nav>
	<a href="#!/" rel="contents">Table of Contents</a>
	<a href="#!/iliad/book20/" rel="prev">Previous</a>
	<a href="#!/iliad/book22/" rel="next">Next</a>
</nav>
</section>
<!--#include file="../copyright.html" -->
</article>
