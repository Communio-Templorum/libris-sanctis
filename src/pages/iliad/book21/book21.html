<article itemscope itemtype="http://schema.org/Book http://schema.org/PublicationVolume">
<meta itemprop="copyrightYear" content="1898" />
<meta itemprop="volumeNumber" content="3" />
<h2 itemprop="name">The Iliad</h2>
<u itemprop="author">Homer</u>

<section itemscope itemtype="http://schema.org/Book http://schema.org/PublicationIssue">
<nav>
	<a href="#!/" rel="contents">Table of Contents</a>
	<a href="#!/iliad/book20/" rel="prev">Previous</a>
	<a href="#!/iliad/book22/" rel="next">Next</a>
</nav>
<meta itemprop="issueNumber" content="21" />
<h3 itemprop="name">Book 21</h3>

<ol>
<ruby><rtc lang="grc" translate="no">ἀλλ' ὅτε δὴ πόρον ἷξον ἐϋρρεῖος ποταμοῖο<br/>
Ξάνθου δινήεντος, ὃν ἀθάνατος τέκετο Ζεύς,<br/>
ἔνθα διατμήξας τοὺς μὲν πεδίον δὲ δίωκε<br/>
πρὸς πόλιν, ᾗ περ Ἀχαιοὶ ἀτυζόμενοι φοβέοντο<br/>
ἤματι τῷ προτέρῳ, ὅτε μαίνετο φαίδιμος Ἕκτωρ:<br/>
τῇ ῥ' οἵ γε προχέοντο πεφυζότες, ἠέρα δ' Ἥρη<br/>
πίτνα πρόσθε βαθεῖαν ἐρυκέμεν: ἡμίσεες δὲ<br/>
ἐς ποταμὸν εἰλεῦντο βαθύρροον ἀργυροδίνην,<br/>
ἐν δ' ἔπεσον μεγάλῳ πατάγῳ, βράχε δ' αἰπὰ ῥέεθρα,<br/>
ὄχθαι δ' ἀμφὶ περὶ μεγάλ' ἴαχον: οἳ δ' ἀλαλητῷ<br/>
ἔννεον ἔνθα καὶ ἔνθα ἑλισσόμενοι περὶ δίνας.<br/>
ὡς δ' ὅθ' ὑπὸ ῥιπῆς πυρὸς ἀκρίδες ἠερέθονται<br/>
φευγέμεναι ποταμὸν δέ: τὸ δὲ φλέγει ἀκάματον πῦρ<br/>
ὄρμενον ἐξαίφνης, ταὶ δὲ πτώσσουσι καθ' ὕδωρ:<br/>
ὣς ὑπ' Ἀχιλλῆος Ξάνθου βαθυδινήεντος<br/>
πλῆτο ῥόος κελάδων ἐπιμὶξ ἵππων τε καὶ ἀνδρῶν.</ruby>

<ruby><rtc lang="grc" translate="no">αὐτὰρ ὃ διογενὴς δόρυ μὲν λίπεν αὐτοῦ ἐπ' ὄχθῃ<br/>
κεκλιμένον μυρίκῃσιν, ὃ δ' ἔσθορε δαίμονι ἶσος<br/>
φάσγανον οἶον ἔχων, κακὰ δὲ φρεσὶ μήδετο ἔργα,<br/>
τύπτε δ' ἐπιστροφάδην: τῶν δὲ στόνος ὄρνυτ' ἀεικὴς<br/>
ἄορι θεινομένων, ἐρυθαίνετο δ' αἵματι ὕδωρ.<br/>
ὡς δ' ὑπὸ δελφῖνος μεγακήτεος ἰχθύες ἄλλοι<br/>
φεύγοντες πιμπλᾶσι μυχοὺς λιμένος εὐόρμου<br/>
δειδιότες: μάλα γάρ τε κατεσθίει ὅν κε λάβῃσιν:<br/>
ὣς Τρῶες ποταμοῖο κατὰ δεινοῖο ῥέεθρα<br/>
πτῶσσον ὑπὸ κρημνούς. ὃ δ' ἐπεὶ κάμε χεῖρας ἐναίρων,<br/>
ζωοὺς ἐκ ποταμοῖο δυώδεκα λέξατο κούρους<br/>
ποινὴν Πατρόκλοιο Μενοιτιάδαο θανόντος:<br/>
τοὺς ἐξῆγε θύραζε τεθηπότας ἠύ̈τε νεβρούς,<br/>
δῆσε δ' ὀπίσσω χεῖρας ἐϋτμήτοισιν ἱμᾶσι,<br/>
τοὺς αὐτοὶ φορέεσκον ἐπὶ στρεπτοῖσι χιτῶσι,<br/>
δῶκε δ' ἑταίροισιν κατάγειν κοίλας ἐπὶ νῆας.<br/>
αὐτὰρ ὃ ἂψ ἐπόρουσε δαϊζέμεναι μενεαίνων.<br/>
ἔνθ' υἷι Πριάμοιο συνήντετο Δαρδανίδαο<br/>
ἐκ ποταμοῦ φεύγοντι Λυκάονι, τόν ῥά ποτ' αὐτὸς<br/>
ἦγε λαβὼν ἐκ πατρὸς ἀλωῆς οὐκ ἐθέλοντα<br/>
ἐννύχιος προμολών: ὃ δ' ἐρινεὸν ὀξέϊ χαλκῷ<br/>
τάμνε νέους ὄρπηκας, ἵν' ἅρματος ἄντυγες εἶεν:<br/>
τῷ δ' ἄρ' ἀνώϊστον κακὸν ἤλυθε δῖος Ἀχιλλεύς.<br/>
καὶ τότε μέν μιν Λῆμνον ἐϋκτιμένην ἐπέρασσε<br/>
νηυσὶν ἄγων, ἀτὰρ υἱὸς Ἰήσονος ὦνον ἔδωκε:<br/>
κεῖθεν δὲ ξεῖνός μιν ἐλύσατο πολλὰ δ' ἔδωκεν<br/>
Ἴμβριος Ἠετίων, πέμψεν δ' ἐς δῖαν Ἀρίσβην:<br/>
ἔνθεν ὑπεκπροφυγὼν πατρώϊον ἵκετο δῶμα.<br/>
ἕνδεκα δ' ἤματα θυμὸν ἐτέρπετο οἷσι φίλοισιν<br/>
ἐλθὼν ἐκ Λήμνοιο: δυωδεκάτῃ δέ μιν αὖτις<br/>
χερσὶν Ἀχιλλῆος θεὸς ἔμβαλεν, ὅς μιν ἔμελλε<br/>
πέμψειν εἰς Ἀί̈δαο καὶ οὐκ ἐθέλοντα νέεσθαι.<br/>
τὸν δ' ὡς οὖν ἐνόησε ποδάρκης δῖος Ἀχιλλεὺς<br/>
γυμνὸν ἄτερ κόρυθός τε καὶ ἀσπίδος, οὐδ' ἔχεν ἔγχος,<br/>
ἀλλὰ τὰ μέν ῥ' ἀπὸ πάντα χαμαὶ βάλε: τεῖρε γὰρ ἱδρὼς<br/>
φεύγοντ' ἐκ ποταμοῦ, κάματος δ' ὑπὸ γούνατ' ἐδάμνα:<br/>
ὀχθήσας δ' ἄρα εἶπε πρὸς ὃν μεγαλήτορα θυμόν:<br/>
ὢ πόποι ἦ μέγα θαῦμα τόδ' ὀφθαλμοῖσιν ὁρῶμαι:<br/>
ἦ μάλα δὴ Τρῶες μεγαλήτορες οὕς περ ἔπεφνον<br/>
αὖτις ἀναστήσονται ὑπὸ ζόφου ἠερόεντος,<br/>
οἷον δὴ καὶ ὅδ' ἦλθε φυγὼν ὕπο νηλεὲς ἦμαρ<br/>
Λῆμνον ἐς ἠγαθέην πεπερημένος: οὐδέ μιν ἔσχε<br/>
πόντος ἁλὸς πολιῆς, ὃ πολέας ἀέκοντας ἐρύκει.<br/>
ἀλλ' ἄγε δὴ καὶ δουρὸς ἀκωκῆς ἡμετέροιο<br/>
γεύσεται, ὄφρα ἴδωμαι ἐνὶ φρεσὶν ἠδὲ δαείω<br/>
ἢ ἄρ' ὁμῶς καὶ κεῖθεν ἐλεύσεται, ἦ μιν ἐρύξει<br/>
γῆ φυσίζοος, ἥ τε κατὰ κρατερόν περ ἐρύκει.<br/>
ὣς ὅρμαινε μένων: ὃ δέ οἱ σχεδὸν ἦλθε τεθηπὼς<br/>
γούνων ἅψασθαι μεμαώς, περὶ δ' ἤθελε θυμῷ<br/>
ἐκφυγέειν θάνατόν τε κακὸν καὶ κῆρα μέλαιναν.<br/>
ἤτοι ὃ μὲν δόρυ μακρὸν ἀνέσχετο δῖος Ἀχιλλεὺς<br/>
οὐτάμεναι μεμαώς, ὃ δ' ὑπέδραμε καὶ λάβε γούνων<br/>
κύψας: ἐγχείη δ' ἄρ' ὑπὲρ νώτου ἐνὶ γαίῃ<br/>
ἔστη ἱεμένη χροὸς ἄμεναι ἀνδρομέοιο.<br/>
αὐτὰρ ὃ τῇ ἑτέρῃ μὲν ἑλὼν ἐλλίσσετο γούνων,<br/>
τῇ δ' ἑτέρῃ ἔχεν ἔγχος ἀκαχμένον οὐδὲ μεθίει:<br/>
καί μιν φωνήσας ἔπεα πτερόεντα προσηύδα:<br/>
γουνοῦμαι σ' Ἀχιλεῦ: σὺ δέ μ' αἴδεο καί μ' ἐλέησον:<br/>
ἀντί τοί εἰμ' ἱκέταο διοτρεφὲς αἰδοίοιο:<br/>
πὰρ γὰρ σοὶ πρώτῳ πασάμην Δημήτερος ἀκτὴν<br/>
ἤματι τῷ ὅτε μ' εἷλες ἐϋκτιμένῃ ἐν ἀλωῇ,<br/>
καί μ' ἐπέρασσας ἄνευθεν ἄγων πατρός τε φίλων τε<br/>
Λῆμνον ἐς ἠγαθέην, ἑκατόμβοιον δέ τοι ἦλφον.<br/>
νῦν δὲ λύμην τρὶς τόσσα πορών: ἠὼς δέ μοί ἐστιν<br/>
ἥδε δυωδεκάτη, ὅτ' ἐς Ἴλιον εἰλήλουθα<br/>
πολλὰ παθών: νῦν αὖ με τεῇς ἐν χερσὶν ἔθηκε<br/>
μοῖρ' ὀλοή: μέλλω που ἀπεχθέσθαι Διὶ πατρί,<br/>
ὅς με σοὶ αὖτις δῶκε: μινυνθάδιον δέ με μήτηρ<br/>
γείνατο Λαοθόη θυγάτηρ Ἄλταο γέροντος<br/>
Ἄλτεω, ὃς Λελέγεσσι φιλοπτολέμοισιν ἀνάσσει<br/>
Πήδασον αἰπήεσσαν ἔχων ἐπὶ Σατνιόεντι.<br/>
τοῦ δ' ἔχε θυγατέρα Πρίαμος, πολλὰς δὲ καὶ ἄλλας:<br/>
τῆς δὲ δύω γενόμεσθα, σὺ δ' ἄμφω δειροτομήσεις,<br/>
ἤτοι τὸν πρώτοισι μετὰ πρυλέεσσι δάμασσας<br/>
ἀντίθεον Πολύδωρον, ἐπεὶ βάλες ὀξέϊ δουρί:<br/>
νῦν δὲ δὴ ἐνθάδ' ἐμοὶ κακὸν ἔσσεται: οὐ γὰρ ὀί̈ω<br/>
σὰς χεῖρας φεύξεσθαι, ἐπεί ῥ' ἐπέλασσέ γε δαίμων.<br/>
ἄλλο δέ τοι ἐρέω, σὺ δ' ἐνὶ φρεσὶ βάλλεο σῇσι:<br/>
μή με κτεῖν', ἐπεὶ οὐχ ὁμογάστριος Ἕκτορός εἰμι,<br/>
ὅς τοι ἑταῖρον ἔπεφνεν ἐνηέα τε κρατερόν τε.<br/>
ὣς ἄρα μιν Πριάμοιο προσηύδα φαίδιμος υἱὸς<br/>
λισσόμενος ἐπέεσσιν, ἀμείλικτον δ' ὄπ' ἄκουσε:<br/>
νήπιε μή μοι ἄποινα πιφαύσκεο μηδ' ἀγόρευε:<br/>
πρὶν μὲν γὰρ Πάτροκλον ἐπισπεῖν αἴσιμον ἦμαρ<br/>
τόφρά τί μοι πεφιδέσθαι ἐνὶ φρεσὶ φίλτερον ἦεν<br/>
Τρώων, καὶ πολλοὺς ζωοὺς ἕλον ἠδ' ἐπέρασσα:<br/>
νῦν δ' οὐκ ἔσθ' ὅς τις θάνατον φύγῃ ὅν κε θεός γε<br/>
Ἰλίου προπάροιθεν ἐμῇς ἐν χερσὶ βάλῃσι<br/>
καὶ πάντων Τρώων, περὶ δ' αὖ Πριάμοιό γε παίδων.<br/>
ἀλλὰ φίλος θάνε καὶ σύ: τί ἦ ὀλοφύρεαι οὕτως;<br/>
κάτθανε καὶ Πάτροκλος, ὅ περ σέο πολλὸν ἀμείνων.<br/>
οὐχ ὁράᾳς οἷος καὶ ἐγὼ καλός τε μέγας τε;<br/>
πατρὸς δ' εἴμ' ἀγαθοῖο, θεὰ δέ με γείνατο μήτηρ:<br/>
ἀλλ' ἔπι τοι καὶ ἐμοὶ θάνατος καὶ μοῖρα κραταιή:<br/>
ἔσσεται ἢ ἠὼς ἢ δείλη ἢ μέσον ἦμαρ<br/>
ὁππότε τις καὶ ἐμεῖο Ἄρῃ ἐκ θυμὸν ἕληται<br/>
ἢ ὅ γε δουρὶ βαλὼν ἢ ἀπὸ νευρῆφιν ὀϊστῷ.</ruby>

<ruby><rtc lang="grc" translate="no">ὣς φάτο, τοῦ δ' αὐτοῦ λύτο γούνατα καὶ φίλον ἦτορ:<br/>
ἔγχος μέν ῥ' ἀφέηκεν, ὃ δ' ἕζετο χεῖρε πετάσσας<br/>
ἀμφοτέρας: Ἀχιλεὺς δὲ ἐρυσσάμενος ξίφος ὀξὺ<br/>
τύψε κατὰ κληῖ̈δα παρ' αὐχένα, πᾶν δέ οἱ εἴσω<br/>
δῦ ξίφος ἄμφηκες: ὃ δ' ἄρα πρηνὴς ἐπὶ γαίῃ<br/>
κεῖτο ταθείς, ἐκ δ' αἷμα μέλαν ῥέε, δεῦε δὲ γαῖαν.<br/>
τὸν δ' Ἀχιλεὺς ποταμὸν δὲ λαβὼν ποδὸς ἧκε φέρεσθαι,<br/>
καί οἱ ἐπευχόμενος ἔπεα πτερόεντ' ἀγόρευεν:<br/>
ἐνταυθοῖ νῦν κεῖσο μετ' ἰχθύσιν, οἵ σ' ὠτειλὴν<br/>
αἷμ' ἀπολιχμήσονται ἀκηδέες: οὐδέ σε μήτηρ<br/>
ἐνθεμένη λεχέεσσι γοήσεται, ἀλλὰ Σκάμανδρος<br/>
οἴσει δινήεις εἴσω ἁλὸς εὐρέα κόλπον:<br/>
θρῴσκων τις κατὰ κῦμα μέλαιναν φρῖχ' ὑπαί̈ξει<br/>
ἰχθύς, ὅς κε φάγῃσι Λυκάονος ἀργέτα δημόν.<br/>
φθείρεσθ' εἰς ὅ κεν ἄστυ κιχείομεν Ἰλίου ἱρῆς<br/>
ὑμεῖς μὲν φεύγοντες, ἐγὼ δ' ὄπιθεν κεραί̈ζων.<br/>
οὐδ' ὑμῖν ποταμός περ ἐύ̈ρροος ἀργυροδίνης<br/>
ἀρκέσει, ᾧ δὴ δηθὰ πολέας ἱερεύετε ταύρους,<br/>
ζωοὺς δ' ἐν δίνῃσι καθίετε μώνυχας ἵππους.<br/>
ἀλλὰ καὶ ὧς ὀλέεσθε κακὸν μόρον, εἰς ὅ κε πάντες<br/>
τίσετε Πατρόκλοιο φόνον καὶ λοιγὸν Ἀχαιῶν,<br/>
οὓς ἐπὶ νηυσὶ θοῇσιν ἐπέφνετε νόσφιν ἐμεῖο.<br/>
ὣς ἄρ' ἔφη, ποταμὸς δὲ χολώσατο κηρόθι μᾶλλον,<br/>
ὅρμηνεν δ' ἀνὰ θυμὸν ὅπως παύσειε πόνοιο<br/>
δῖον Ἀχιλλῆα, Τρώεσσι δὲ λοιγὸν ἀλάλκοι.<br/>
τόφρα δὲ Πηλέος υἱὸς ἔχων δολιχόσκιον ἔγχος<br/>
Ἀστεροπαίῳ ἐπᾶλτο κατακτάμεναι μενεαίνων<br/>
υἱέϊ Πηλεγόνος: τὸν δ' Ἀξιὸς εὐρυρέεθρος<br/>
γείνατο καὶ Περίβοια Ἀκεσσαμενοῖο θυγατρῶν<br/>
πρεσβυτάτη: τῇ γάρ ῥα μίγη ποταμὸς βαθυδίνης.<br/>
τῷ ῥ' Ἀχιλεὺς ἐπόρουσεν, ὃ δ' ἀντίος ἐκ ποταμοῖο<br/>
ἔστη ἔχων δύο δοῦρε: μένος δέ οἱ ἐν φρεσὶ θῆκε<br/>
Ξάνθος, ἐπεὶ κεχόλωτο δαϊκταμένων αἰζηῶν,<br/>
τοὺς Ἀχιλεὺς ἐδάϊζε κατὰ ῥόον οὐδ' ἐλέαιρεν.<br/>
οἳ δ' ὅτε δὴ σχεδὸν ἦσαν ἐπ' ἀλλήλοισιν ἰόντες,<br/>
τὸν πρότερος προσέειπε ποδάρκης δῖος Ἀχιλλεύς:<br/>
τίς πόθεν εἰς ἀνδρῶν ὅ μευ ἔτλης ἀντίος ἐλθεῖν;<br/>
δυστήνων δέ τε παῖδες ἐμῷ μένει ἀντιόωσι.</ruby>

<ruby><rtc lang="grc" translate="no">τὸν δ' αὖ Πηλεγόνος προσεφώνεε φαίδιμος υἱός:<br/>
Πηλεί̈δη μεγάθυμε τί ἦ γενεὴν ἐρεείνεις;<br/>
εἴμ' ἐκ Παιονίης ἐριβώλου τηλόθ' ἐούσης<br/>
Παίονας ἄνδρας ἄγων δολιχεγχέας: ἥδε δέ μοι νῦν<br/>
ἠὼς ἑνδεκάτη ὅτε Ἴλιον εἰλήλουθα.<br/>
αὐτὰρ ἐμοὶ γενεὴ ἐξ Ἀξιοῦ εὐρὺ ῥέοντος<br/>
Ἀξιοῦ, ὃς κάλλιστον ὕδωρ ἐπὶ γαῖαν ἵησιν,<br/>
ὃς τέκε Πηλεγόνα κλυτὸν ἔγχεϊ: τὸν δ' ἐμέ φασι<br/>
γείνασθαι: νῦν αὖτε μαχώμεθα φαίδιμ' Ἀχιλλε?.</ruby>

<ruby><rtc lang="grc" translate="no">ὣς φάτ' ἀπειλήσας, ὃ δ' ἀνέσχετο δῖος Ἀχιλλεὺς<br/>
Πηλιάδα μελίην: ὃ δ' ἁμαρτῇ δούρασιν ἀμφὶς<br/>
ἥρως Ἀστεροπαῖος, ἐπεὶ περιδέξιος ἦεν.<br/>
καί ῥ' ἑτέρῳ μὲν δουρὶ σάκος βάλεν, οὐδὲ διὰ πρὸ<br/>
ῥῆξε σάκος: χρυσὸς γὰρ ἐρύκακε δῶρα θεοῖο:<br/>
τῷ δ' ἑτέρῳ μιν πῆχυν ἐπιγράβδην βάλε χειρὸς<br/>
δεξιτερῆς, σύτο δ' αἷμα κελαινεφές: ἣ δ' ὑπὲρ αὐτοῦ<br/>
γαίῃ ἐνεστήρικτο λιλαιομένη χροὸς ἆσαι.<br/>
δεύτερος αὖτ' Ἀχιλεὺς μελίην ἰθυπτίωνα<br/>
Ἀστεροπαίῳ ἐφῆκε κατακτάμεναι μενεαίνων.<br/>
καὶ τοῦ μέν ῥ' ἀφάμαρτεν, ὃ δ' ὑψηλὴν βάλεν ὄχθην,<br/>
μεσσοπαγὲς δ' ἄρ' ἔθηκε κατ' ὄχθης μείλινον ἔγχος.<br/>
Πηλεί̈δης δ' ἄορ ὀξὺ ἐρυσσάμενος παρὰ μηροῦ<br/>
ἆλτ' ἐπί οἱ μεμαώς: ὃ δ' ἄρα μελίην Ἀχιλῆος<br/>
οὐ δύνατ' ἐκ κρημνοῖο ἐρύσσαι χειρὶ παχείῃ.<br/>
τρὶς μέν μιν πελέμιξεν ἐρύσσασθαι μενεαίνων,<br/>
τρὶς δὲ μεθῆκε βίης: τὸ δὲ τέτρατον ἤθελε θυμῷ<br/>
ἆξαι ἐπιγνάμψας δόρυ μείλινον Αἰακίδαο,<br/>
ἀλλὰ πρὶν Ἀχιλεὺς σχεδὸν ἄορι θυμὸν ἀπηύρα.<br/>
γαστέρα γάρ μιν τύψε παρ' ὀμφαλόν, ἐκ δ' ἄρα πᾶσαι<br/>
χύντο χαμαὶ χολάδες: τὸν δὲ σκότος ὄσσε κάλυψεν<br/>
ἀσθμαίνοντ': Ἀχιλεὺς δ' ἄρ' ἐνὶ στήθεσσιν ὀρούσας<br/>
τεύχεά τ' ἐξενάριξε καὶ εὐχόμενος ἔπος ηὔδα:<br/>
κεῖσ' οὕτως: χαλεπόν τοι ἐρισθενέος Κρονίωνος<br/>
παισὶν ἐριζέμεναι ποταμοῖό περ ἐκγεγαῶτι.<br/>
φῆσθα σὺ μὲν ποταμοῦ γένος ἔμμεναι εὐρὺ ῥέοντος,<br/>
αὐτὰρ ἐγὼ γενεὴν μεγάλου Διὸς εὔχομαι εἶναι.<br/>
τίκτέ μ' ἀνὴρ πολλοῖσιν ἀνάσσων Μυρμιδόνεσσι<br/>
Πηλεὺς Αἰακίδης: ὃ δ' ἄρ' Αἰακὸς ἐκ Διὸς ἦεν.<br/>
τὼ κρείσσων μὲν Ζεὺς ποταμῶν ἁλιμυρηέντων,<br/>
κρείσσων αὖτε Διὸς γενεὴ ποταμοῖο τέτυκται.<br/>
καὶ γὰρ σοὶ ποταμός γε πάρα μέγας, εἰ δύναταί τι<br/>
χραισμεῖν: ἀλλ' οὐκ ἔστι Διὶ Κρονίωνι μάχεσθαι,<br/>
τῷ οὐδὲ κρείων Ἀχελώϊος ἰσοφαρίζει,<br/>
οὐδὲ βαθυρρείταο μέγα σθένος Ὠκεανοῖο,<br/>
ἐξ οὗ περ πάντες ποταμοὶ καὶ πᾶσα θάλασσα<br/>
καὶ πᾶσαι κρῆναι καὶ φρείατα μακρὰ νάουσιν:<br/>
ἀλλὰ καὶ ὃς δείδοικε Διὸς μεγάλοιο κεραυνὸν<br/>
δεινήν τε βροντήν, ὅτ' ἀπ' οὐρανόθεν σμαραγήσῃ.</ruby>

<ruby><rtc lang="grc" translate="no">ἦ ῥα, καὶ ἐκ κρημνοῖο ἐρύσσατο χάλκεον ἔγχος,<br/>
τὸν δὲ κατ' αὐτόθι λεῖπεν, ἐπεὶ φίλον ἦτορ ἀπηύρα,<br/>
κείμενον ἐν ψαμάθοισι, δίαινε δέ μιν μέλαν ὕδωρ.<br/>
τὸν μὲν ἄρ' ἐγχέλυές τε καὶ ἰχθύες ἀμφεπένοντο<br/>
δημὸν ἐρεπτόμενοι ἐπινεφρίδιον κείροντες:<br/>
αὐτὰρ ὃ βῆ ῥ' ἰέναι μετὰ Παίονας ἱπποκορυστάς,<br/>
οἵ ῥ' ἔτι πὰρ ποταμὸν πεφοβήατο δινήεντα,<br/>
ὡς εἶδον τὸν ἄριστον ἐνὶ κρατερῇ ὑσμίνῃ<br/>
χέρσ' ὕπο Πηλεί̈δαο καὶ ἄορι ἶφι δαμέντα.<br/>
ἔνθ' ἕλε Θερσίλοχόν τε Μύδωνά τε Ἀστύπυλόν τε<br/>
Μνῆσόν τε Θρασίον τε καὶ Αἴνιον ἠδ' Ὀφελέστην:<br/>
καί νύ κ' ἔτι πλέονας κτάνε Παίονας ὠκὺς Ἀχιλλεύς,<br/>
εἰ μὴ χωσάμενος προσέφη ποταμὸς βαθυδίνης<br/>
ἀνέρι εἰσάμενος, βαθέης δ' ἐκ φθέγξατο δίνης:<br/>
ὦ Ἀχιλεῦ, περὶ μὲν κρατέεις, περὶ δ' αἴσυλα ῥέζεις<br/>
ἀνδρῶν: αἰεὶ γάρ τοι ἀμύνουσιν θεοὶ αὐτοί.<br/>
εἴ τοι Τρῶας ἔδωκε Κρόνου παῖς πάντας ὀλέσσαι,<br/>
ἐξ ἐμέθεν γ' ἐλάσας πεδίον κάτα μέρμερα ῥέζε:<br/>
πλήθει γὰρ δή μοι νεκύων ἐρατεινὰ ῥέεθρα,<br/>
οὐδέ τί πῃ δύναμαι προχέειν ῥόον εἰς ἅλα δῖαν<br/>
στεινόμενος νεκύεσσι, σὺ δὲ κτείνεις ἀϊδήλως.<br/>
ἀλλ' ἄγε δὴ καὶ ἔασον: ἄγη μ' ἔχει ὄρχαμε λαῶν.</ruby>

<ruby><rtc lang="grc" translate="no">τὸν δ' ἀπαμειβόμενος προσέφη πόδας ὠκὺς Ἀχιλλεύς:<br/>
ἔσται ταῦτα Σκάμανδρε διοτρεφές, ὡς σὺ κελεύεις.<br/>
Τρῶας δ' οὐ πρὶν λήξω ὑπερφιάλους ἐναρίζων,<br/>
πρὶν ἔλσαι κατὰ ἄστυ καὶ Ἕκτορι πειρηθῆναι<br/>
ἀντιβίην, ἤ κέν με δαμάσσεται, ἦ κεν ἐγὼ τόν.</ruby>

<ruby><rtc lang="grc" translate="no">ὣς εἰπὼν Τρώεσσιν ἐπέσσυτο δαίμονι ἶσος:<br/>
καὶ τότ' Ἀπόλλωνα προσέφη ποταμὸς βαθυδίνης:<br/>
ὢ πόποι ἀργυρότοξε Διὸς τέκος οὐ σύ γε βουλὰς<br/>
εἰρύσαο Κρονίωνος, ὅ τοι μάλα πόλλ' ἐπέτελλε<br/>
Τρωσὶ παρεστάμεναι καὶ ἀμύνειν, εἰς ὅ κεν ἔλθῃ<br/>
δείελος ὀψὲ δύων, σκιάσῃ δ' ἐρίβωλον ἄρουραν.<br/>
ἦ, καὶ Ἀχιλλεὺς μὲν δουρικλυτὸς ἔνθορε μέσσῳ<br/>
κρημνοῦ ἀπαί̈ξας: ὃ δ' ἐπέσσυτο οἴδματι θύων,<br/>
πάντα δ' ὄρινε ῥέεθρα κυκώμενος, ὦσε δὲ νεκροὺς<br/>
πολλούς, οἵ ῥα κατ' αὐτὸν ἅλις ἔσαν, οὓς κτάν' Ἀχιλλεύς<br/>
τοὺς ἔκβαλλε θύραζε μεμυκὼς ἠύ̈τε ταῦρος<br/>
χέρσον δέ: ζωοὺς δὲ σάω κατὰ καλὰ ῥέεθρα,<br/>
κρύπτων ἐν δίνῃσι βαθείῃσιν μεγάλῃσι.<br/>
δεινὸν δ' ἀμφ' Ἀχιλῆα κυκώμενον ἵστατο κῦμα,<br/>
ὤθει δ' ἐν σάκεϊ πίπτων ῥόος: οὐδὲ πόδεσσιν<br/>
εἶχε στηρίξασθαι: ὃ δὲ πτελέην ἕλε χερσὶν<br/>
εὐφυέα μεγάλην: ἣ δ' ἐκ ῥιζῶν ἐριποῦσα<br/>
κρημνὸν ἅπαντα διῶσεν, ἐπέσχε δὲ καλὰ ῥέεθρα<br/>
ὄζοισιν πυκινοῖσι, γεφύρωσεν δέ μιν αὐτὸν<br/>
εἴσω πᾶσ' ἐριποῦσ': ὃ δ' ἄρ' ἐκ δίνης ἀνορούσας<br/>
ἤϊξεν πεδίοιο ποσὶ κραιπνοῖσι πέτεσθαι<br/>
δείσας: οὐδέ τ' ἔληγε θεὸς μέγας, ὦρτο δ' ἐπ' αὐτῷ<br/>
ἀκροκελαινιόων, ἵνα μιν παύσειε πόνοιο<br/>
δῖον Ἀχιλλῆα, Τρώεσσι δὲ λοιγὸν ἀλάλκοι.<br/>
Πηλεί̈δης δ' ἀπόρουσεν ὅσον τ' ἐπὶ δουρὸς ἐρωή,<br/>
αἰετοῦ οἴματ' ἔχων μέλανος τοῦ θηρητῆρος,<br/>
ὅς θ' ἅμα κάρτιστός τε καὶ ὤκιστος πετεηνῶν:<br/>
τῷ ἐϊκὼς ἤϊξεν, ἐπὶ στήθεσσι δὲ χαλκὸς<br/>
σμερδαλέον κονάβιζεν: ὕπαιθα δὲ τοῖο λιασθεὶς<br/>
φεῦγ', ὃ δ' ὄπισθε ῥέων ἕπετο μεγάλῳ ὀρυμαγδῷ.<br/>
ὡς δ' ὅτ' ἀνὴρ ὀχετηγὸς ἀπὸ κρήνης μελανύδρου<br/>
ἂμ φυτὰ καὶ κήπους ὕδατι ῥόον ἡγεμονεύῃ<br/>
χερσὶ μάκελλαν ἔχων, ἀμάρης ἐξ ἔχματα βάλλων:<br/>
τοῦ μέν τε προρέοντος ὑπὸ ψηφῖδες ἅπασαι<br/>
ὀχλεῦνται: τὸ δέ τ' ὦκα κατειβόμενον κελαρύζει<br/>
χώρῳ ἔνι προαλεῖ, φθάνει δέ τε καὶ τὸν ἄγοντα:<br/>
ὣς αἰεὶ Ἀχιλῆα κιχήσατο κῦμα ῥόοιο<br/>
καὶ λαιψηρὸν ἐόντα: θεοὶ δέ τε φέρτεροι ἀνδρῶν.<br/>
ὁσσάκι δ' ὁρμήσειε ποδάρκης δῖος Ἀχιλλεὺς<br/>
στῆναι ἐναντίβιον καὶ γνώμεναι εἴ μιν ἅπαντες<br/>
ἀθάνατοι φοβέουσι, τοὶ οὐρανὸν εὐρὺν ἔχουσι,<br/>
τοσσάκι μιν μέγα κῦμα διιπετέος ποταμοῖο<br/>
πλάζ' ὤμους καθύπερθεν: ὃ δ' ὑψόσε ποσσὶν ἐπήδα<br/>
θυμῷ ἀνιάζων: ποταμὸς δ' ὑπὸ γούνατ' ἐδάμνα<br/>
λάβρος ὕπαιθα ῥέων, κονίην δ' ὑπέρεπτε ποδοῖιν.<br/>
Πηλεί̈δης δ' ᾤμωξεν ἰδὼν εἰς οὐρανὸν εὐρύν:<br/>
Ζεῦ πάτερ ὡς οὔ τίς με θεῶν ἐλεεινὸν ὑπέστη<br/>
ἐκ ποταμοῖο σαῶσαι: ἔπειτα δὲ καί τι πάθοιμι.<br/>
ἄλλος δ' οὔ τις μοι τόσον αἴτιος Οὐρανιώνων,<br/>
ἀλλὰ φίλη μήτηρ, ἥ με ψεύδεσσιν ἔθελγεν:<br/>
ἥ μ' ἔφατο Τρώων ὑπὸ τείχεϊ θωρηκτάων<br/>
λαιψηροῖς ὀλέεσθαι Ἀπόλλωνος βελέεσσιν.<br/>
ὥς μ' ὄφελ' Ἕκτωρ κτεῖναι ὃς ἐνθάδε γ' ἔτραφ' ἄριστος:<br/>
τώ κ' ἀγαθὸς μὲν ἔπεφν', ἀγαθὸν δέ κεν ἐξενάριξε:<br/>
νῦν δέ με λευγαλέῳ θανάτῳ εἵμαρτο ἁλῶναι<br/>
ἐρχθέντ' ἐν μεγάλῳ ποταμῷ ὡς παῖδα συφορβόν,<br/>
ὅν ῥά τ' ἔναυλος ἀποέρσῃ χειμῶνι περῶντα.</ruby>

<ruby><rtc lang="grc" translate="no">ὣς φάτο, τῷ δὲ μάλ' ὦκα Ποσειδάων καὶ Ἀθήνη<br/>
στήτην ἐγγὺς ἰόντε, δέμας δ' ἄνδρεσσιν ἐί̈κτην,<br/>
χειρὶ δὲ χεῖρα λαβόντες ἐπιστώσαντ' ἐπέεσσι.<br/>
τοῖσι δὲ μύθων ἦρχε Ποσειδάων ἐνοσίχθων:<br/>
Πηλεί̈δη μήτ' ἄρ τι λίην τρέε μήτέ τι τάρβει:<br/>
τοίω γάρ τοι νῶϊ θεῶν ἐπιταρρόθω εἰμὲν<br/>
Ζηνὸς ἐπαινήσαντος ἐγὼ καὶ Παλλὰς Ἀθήνη:<br/>
ὡς οὔ τοι ποταμῷ γε δαμήμεναι αἴσιμόν ἐστιν,<br/>
ἀλλ' ὅδε μὲν τάχα λωφήσει, σὺ δὲ εἴσεαι αὐτός:<br/>
αὐτάρ τοι πυκινῶς ὑποθησόμεθ' αἴ κε πίθηαι:<br/>
μὴ πρὶν παύειν χεῖρας ὁμοιί̈ου πολέμοιο<br/>
πρὶν κατὰ Ἰλιόφι κλυτὰ τείχεα λαὸν ἐέλσαι<br/>
Τρωϊκόν, ὅς κε φύγῃσι: σὺ δ' Ἕκτορι θυμὸν ἀπούρας<br/>
ἂψ ἐπὶ νῆας ἴμεν: δίδομεν δέ τοι εὖχος ἀρέσθαι.<br/>
τὼ μὲν ἄρ' ὣς εἰπόντε μετ' ἀθανάτους ἀπεβήτην:<br/>
αὐτὰρ ὃ βῆ, μέγα γάρ ῥα θεῶν ὄτρυνεν ἐφετμή,<br/>
ἐς πεδίον: τὸ δὲ πᾶν πλῆθ' ὕδατος ἐκχυμένοιο,<br/>
πολλὰ δὲ τεύχεα καλὰ δαὶ κταμένων αἰζηῶν<br/>
πλῶον καὶ νέκυες: τοῦ δ' ὑψόσε γούνατ' ἐπήδα<br/>
πρὸς ῥόον ἀί̈σσοντος ἀν' ἰθύν, οὐδέ μιν ἴσχεν<br/>
εὐρὺ ῥέων ποταμός: μέγα γὰρ σθένος ἔμβαλ' Ἀθήνη.<br/>
οὐδὲ Σκάμανδρος ἔληγε τὸ ὃν μένος, ἀλλ' ἔτι μᾶλλον<br/>
χώετο Πηλεί̈ωνι, κόρυσσε δὲ κῦμα ῥόοιο<br/>
ὑψόσ' ἀειρόμενος, Σιμόεντι δὲ κέκλετ' ἀύ̈σας:<br/>
φίλε κασίγνητε σθένος ἀνέρος ἀμφότεροί περ<br/>
σχῶμεν, ἐπεὶ τάχα ἄστυ μέγα Πριάμοιο ἄνακτος<br/>
ἐκπέρσει, Τρῶες δὲ κατὰ μόθον οὐ μενέουσιν.<br/>
ἀλλ' ἐπάμυνε τάχιστα, καὶ ἐμπίπληθι ῥέεθρα<br/>
ὕδατος ἐκ πηγέων, πάντας δ' ὀρόθυνον ἐναύλους,<br/>
ἵστη δὲ μέγα κῦμα, πολὺν δ' ὀρυμαγδὸν ὄρινε<br/>
φιτρῶν καὶ λάων, ἵνα παύσομεν ἄγριον ἄνδρα<br/>
ὃς δὴ νῦν κρατέει, μέμονεν δ' ὅ γε ἶσα θεοῖσι.<br/>
φημὶ γὰρ οὔτε βίην χραισμησέμεν οὔτέ τι εἶδος<br/>
οὔτε τὰ τεύχεα καλά, τά που μάλα νειόθι λίμνης<br/>
κείσεθ' ὑπ' ἰλύος κεκαλυμμένα: κὰδ δέ μιν αὐτὸν<br/>
εἰλύσω ψαμάθοισιν ἅλις χέραδος περιχεύας<br/>
μυρίον, οὐδέ οἱ ὀστέ' ἐπιστήσονται Ἀχαιοὶ<br/>
ἀλλέξαι: τόσσην οἱ ἄσιν καθύπερθε καλύψω.<br/>
αὐτοῦ οἱ καὶ σῆμα τετεύξεται, οὐδέ τί μιν χρεὼ<br/>
ἔσται τυμβοχόης, ὅτε μιν θάπτωσιν Ἀχαιοί.<br/>
ἦ, καὶ ἐπῶρτ' Ἀχιλῆϊ κυκώμενος ὑψόσε θύων<br/>
μορμύρων ἀφρῷ τε καὶ αἵματι καὶ νεκύεσσι.<br/>
πορφύρεον δ' ἄρα κῦμα διιπετέος ποταμοῖο<br/>
ἵστατ' ἀειρόμενον, κατὰ δ' ᾕρεε Πηλεί̈ωνα:<br/>
Ἥρη δὲ μέγ' ἄϋσε περιδείσασ' Ἀχιλῆϊ<br/>
μή μιν ἀποέρσειε μέγας ποταμὸς βαθυδίνης,<br/>
αὐτίκα δ' Ἥφαιστον προσεφώνεεν ὃν φίλον υἱόν:<br/>
ὄρσεο κυλλοπόδιον ἐμὸν τέκος: ἄντα σέθεν γὰρ<br/>
Ξάνθον δινήεντα μάχῃ ἠί̈σκομεν εἶναι:<br/>
ἀλλ' ἐπάμυνε τάχιστα, πιφαύσκεο δὲ φλόγα πολλήν.<br/>
αὐτὰρ ἐγὼ Ζεφύροιο καὶ ἀργεστᾶο Νότοιο<br/>
εἴσομαι ἐξ ἁλόθεν χαλεπὴν ὄρσουσα θύελλαν,<br/>
ἥ κεν ἀπὸ Τρώων κεφαλὰς καὶ τεύχεα κήαι<br/>
φλέγμα κακὸν φορέουσα: σὺ δὲ Ξάνθοιο παρ' ὄχθας<br/>
δένδρεα καῖ', ἐν δ' αὐτὸν ἵει πυρί: μὴ δέ σε πάμπαν<br/>
μειλιχίοις ἐπέεσσιν ἀποτρεπέτω καὶ ἀρειῇ:<br/>
μὴ δὲ πρὶν ἀπόπαυε τεὸν μένος, ἀλλ' ὁπότ' ἂν δὴ<br/>
φθέγξομ' ἐγὼν ἰάχουσα, τότε σχεῖν ἀκάματον πῦρ.</ruby>

<ruby><rtc lang="grc" translate="no">ὣς ἔφαθ', Ἥφαιστος δὲ τιτύσκετο θεσπιδαὲς πῦρ.<br/>
πρῶτα μὲν ἐν πεδίῳ πῦρ δαίετο, καῖε δὲ νεκροὺς<br/>
πολλούς, οἵ ῥα κατ' αὐτὸν ἅλις ἔσαν, οὓς κτάν' Ἀχιλλεύς:<br/>
πᾶν δ' ἐξηράνθη πεδίον, σχέτο δ' ἀγλαὸν ὕδωρ.<br/>
ὡς δ' ὅτ' ὀπωρινὸς Βορέης νεοαρδέ' ἀλωὴν<br/>
αἶψ' ἀγξηράνῃ: χαίρει δέ μιν ὅς τις ἐθείρῃ:<br/>
ὣς ἐξηράνθη πεδίον πᾶν, κὰδ δ' ἄρα νεκροὺς<br/>
κῆεν: ὃ δ' ἐς ποταμὸν τρέψε φλόγα παμφανόωσαν.<br/>
καίοντο πτελέαι τε καὶ ἰτέαι ἠδὲ μυρῖκαι,<br/>
καίετο δὲ λωτός τε ἰδὲ θρύον ἠδὲ κύπειρον,<br/>
τὰ περὶ καλὰ ῥέεθρα ἅλις ποταμοῖο πεφύκει:<br/>
τείροντ' ἐγχέλυές τε καὶ ἰχθύες οἳ κατὰ δίνας,<br/>
οἳ κατὰ καλὰ ῥέεθρα κυβίστων ἔνθα καὶ ἔνθα<br/>
πνοιῇ τειρόμενοι πολυμήτιος Ἡφαίστοιο.<br/>
καίετο δ' ἲς ποταμοῖο ἔπος τ' ἔφατ' ἔκ τ' ὀνόμαζεν:<br/>
Ἥφαιστ', οὔ τις σοί γε θεῶν δύνατ' ἀντιφερίζειν,<br/>
οὐδ' ἂν ἐγὼ σοί γ' ὧδε πυρὶ φλεγέθοντι μαχοίμην.<br/>
λῆγ' ἔριδος, Τρῶας δὲ καὶ αὐτίκα δῖος Ἀχιλλεὺς<br/>
ἄστεος ἐξελάσειε: τί μοι ἔριδος καὶ ἀρωγῆς;<br/>
φῆ πυρὶ καιόμενος, ἀνὰ δ' ἔφλυε καλὰ ῥέεθρα.<br/>
ὡς δὲ λέβης ζεῖ ἔνδον ἐπειγόμενος πυρὶ πολλῷ<br/>
κνίσην μελδόμενος ἁπαλοτρεφέος σιάλοιο<br/>
πάντοθεν ἀμβολάδην, ὑπὸ δὲ ξύλα κάγκανα κεῖται,<br/>
ὣς τοῦ καλὰ ῥέεθρα πυρὶ φλέγετο, ζέε δ' ὕδωρ:<br/>
οὐδ' ἔθελε προρέειν, ἀλλ' ἴσχετο: τεῖρε δ' ἀϋτμὴ<br/>
Ἡφαίστοιο βίηφι πολύφρονος. αὐτὰρ ὅ γ' Ἥρην<br/>
πολλὰ λισσόμενος ἔπεα πτερόεντα προσηύδα:<br/>
Ἥρη τίπτε σὸς υἱὸς ἐμὸν ῥόον ἔχραε κήδειν<br/>
ἐξ ἄλλων; οὐ μέν τοι ἐγὼ τόσον αἴτιός εἰμι<br/>
ὅσσον οἱ ἄλλοι πάντες, ὅσοι Τρώεσσιν ἀρωγοί.<br/>
ἀλλ' ἤτοι μὲν ἐγὼν ἀποπαύσομαι εἰ σὺ κελεύεις,<br/>
παυέσθω δὲ καὶ οὗτος: ἐγὼ δ' ἐπὶ καὶ τόδ' ὀμοῦμαι,<br/>
μή ποτ' ἐπὶ Τρώεσσιν ἀλεξήσειν κακὸν ἦμαρ,<br/>
μὴ δ' ὁπότ' ἂν Τροίη μαλερῷ πυρὶ πᾶσα δάηται<br/>
καιομένη, καίωσι δ' ἀρήϊοι υἷες Ἀχαιῶν.</ruby>

<ruby><rtc lang="grc" translate="no">αὐτὰρ ἐπεὶ τό γ' ἄκουσε θεὰ λευκώλενος Ἥρη,<br/>
αὐτίκ' ἄρ' Ἥφαιστον προσεφώνεεν ὃν φίλον υἱόν:<br/>
Ἥφαιστε σχέο τέκνον ἀγακλεές: οὐ γὰρ ἔοικεν<br/>
ἀθάνατον θεὸν ὧδε βροτῶν ἕνεκα στυφελίζειν.</ruby>

<ruby><rtc lang="grc" translate="no">ὣς ἔφαθ', Ἥφαιστος δὲ κατέσβεσε θεσπιδαὲς πῦρ,<br/>
ἄψορρον δ' ἄρα κῦμα κατέσσυτο καλὰ ῥέεθρα.</ruby>

<ruby><rtc lang="grc" translate="no">αὐτὰρ ἐπεὶ Ξάνθοιο δάμη μένος, οἳ μὲν ἔπειτα<br/>
παυσάσθην, Ἥρη γὰρ ἐρύκακε χωομένη περ:<br/>
ἐν δ' ἄλλοισι θεοῖσιν ἔρις πέσε βεβριθυῖα<br/>
ἀργαλέη, δίχα δέ σφιν ἐνὶ φρεσὶ θυμὸς ἄητο:<br/>
σὺν δ' ἔπεσον μεγάλῳ πατάγῳ, βράχε δ' εὐρεῖα χθών,<br/>
ἀμφὶ δὲ σάλπιγξεν μέγας οὐρανός. ἄϊε δὲ Ζεὺς<br/>
ἥμενος Οὐλύμπῳ: ἐγέλασσε δέ οἱ φίλον ἦτορ<br/>
γηθοσύνῃ, ὅθ' ὁρᾶτο θεοὺς ἔριδι ξυνιόντας.<br/>
ἔνθ' οἵ γ' οὐκέτι δηρὸν ἀφέστασαν: ἦρχε γὰρ Ἄρης<br/>
ῥινοτόρος, καὶ πρῶτος Ἀθηναίῃ ἐπόρουσε<br/>
χάλκεον ἔγχος ἔχων, καὶ ὀνείδειον φάτο μῦθον:<br/>
τίπτ' αὖτ' ὦ κυνάμυια θεοὺς ἔριδι ξυνελαύνεις<br/>
θάρσος ἄητον ἔχουσα, μέγας δέ σε θυμὸς ἀνῆκεν;<br/>
ἦ οὐ μέμνῃ ὅτε Τυδεί̈δην Διομήδε' ἀνῆκας<br/>
οὐτάμεναι, αὐτὴ δὲ πανόψιον ἔγχος ἑλοῦσα<br/>
ἰθὺς ἐμεῦ ὦσας, διὰ δὲ χρόα καλὸν ἔδαψας;<br/>
τώ σ' αὖ νῦν ὀί̈ω ἀποτισέμεν ὅσσα ἔοργας.</ruby>

<ruby><rtc lang="grc" translate="no">ὣς εἰπὼν οὔτησε κατ' αἰγίδα θυσσανόεσσαν<br/>
σμερδαλέην, ἣν οὐδὲ Διὸς δάμνησι κεραυνός:<br/>
τῇ μιν Ἄρης οὔτησε μιαιφόνος ἔγχεϊ μακρῷ.<br/>
ἣ δ' ἀναχασσαμένη λίθον εἵλετο χειρὶ παχείῃ<br/>
κείμενον ἐν πεδίῳ μέλανα τρηχύν τε μέγαν τε,<br/>
τόν ῥ' ἄνδρες πρότεροι θέσαν ἔμμεναι οὖρον ἀρούρης:<br/>
τῷ βάλε θοῦρον Ἄρηα κατ' αὐχένα, λῦσε δὲ γυῖα.<br/>
ἑπτὰ δ' ἐπέσχε πέλεθρα πεσών, ἐκόνισε δὲ χαίτας,<br/>
τεύχεά τ' ἀμφαράβησε: γέλασσε δὲ Παλλὰς Ἀθήνη,<br/>
καί οἱ ἐπευχομένη ἔπεα πτερόεντα προσηύδα:<br/>
νηπύτι' οὐδέ νύ πώ περ ἐπεφράσω ὅσσον ἀρείων<br/>
εὔχομ' ἐγὼν ἔμεναι, ὅτι μοι μένος ἰσοφαρίζεις.<br/>
οὕτω κεν τῆς μητρὸς ἐρινύας ἐξαποτίνοις,<br/>
ἥ τοι χωομένη κακὰ μήδεται οὕνεκ' Ἀχαιοὺς<br/>
κάλλιπες, αὐτὰρ Τρωσὶν ὑπερφιάλοισιν ἀμύνεις.</ruby>

<ruby><rtc lang="grc" translate="no">ὣς ἄρα φωνήσασα πάλιν τρέπεν ὄσσε φαεινώ:<br/>
τὸν δ' ἄγε χειρὸς ἑλοῦσα Διὸς θυγάτηρ Ἀφροδίτη<br/>
πυκνὰ μάλα στενάχοντα: μόγις δ' ἐσαγείρετο θυμόν.<br/>
τὴν δ' ὡς οὖν ἐνόησε θεὰ λευκώλενος Ἥρη,<br/>
αὐτίκ' Ἀθηναίην ἔπεα πτερόεντα προσηύδα:<br/>
ὢ πόποι αἰγιόχοιο Διὸς τέκος Ἀτρυτώνη<br/>
καὶ δ' αὖθ' ἡ κυνάμυια ἄγει βροτολοιγὸν Ἄρηα<br/>
δηί̈ου ἐκ πολέμοιο κατὰ κλόνον: ἀλλὰ μέτελθε.</ruby>

<ruby><rtc lang="grc" translate="no">ὣς φάτ', Ἀθηναίη δὲ μετέσσυτο, χαῖρε δὲ θυμῷ,<br/>
καί ῥ' ἐπιεισαμένη πρὸς στήθεα χειρὶ παχείῃ<br/>
ἤλασε: τῆς δ' αὐτοῦ λύτο γούνατα καὶ φίλον ἦτορ.<br/>
τὼ μὲν ἄρ' ἄμφω κεῖντο ἐπὶ χθονὶ πουλυβοτείρῃ,<br/>
ἣ δ' ἄρ' ἐπευχομένη ἔπεα πτερόεντ' ἀγόρευε:<br/>
τοιοῦτοι νῦν πάντες ὅσοι Τρώεσσιν ἀρωγοὶ<br/>
εἶεν, ὅτ' Ἀργείοισι μαχοίατο θωρηκτῇσιν,<br/>
ὧδέ τε θαρσαλέοι καὶ τλήμονες, ὡς Ἀφροδίτη<br/>
ἦλθεν Ἄρῃ ἐπίκουρος ἐμῷ μένει ἀντιόωσα:<br/>
τώ κεν δὴ πάλαι ἄμμες ἐπαυσάμεθα πτολέμοιο<br/>
Ἰλίου ἐκπέρσαντες ἐϋκτίμενον πτολίεθρον.<br/>
ὣς φάτο, μείδησεν δὲ θεὰ λευκώλενος Ἥρη.<br/>
αὐτὰρ Ἀπόλλωνα προσέφη κρείων ἐνοσίχθων:<br/>
Φοῖβε τί ἢ δὴ νῶϊ διέσταμεν; οὐδὲ ἔοικεν<br/>
ἀρξάντων ἑτέρων: τὸ μὲν αἴσχιον αἴ κ' ἀμαχητὶ<br/>
ἴομεν Οὔλυμπον δὲ Διὸς ποτὶ χαλκοβατὲς δῶ.<br/>
ἄρχε: σὺ γὰρ γενεῆφι νεώτερος: οὐ γὰρ ἔμοιγε<br/>
καλόν, ἐπεὶ πρότερος γενόμην καὶ πλείονα οἶδα.<br/>
νηπύτι' ὡς ἄνοον κραδίην ἔχες: οὐδέ νυ τῶν περ<br/>
μέμνηαι ὅσα δὴ πάθομεν κακὰ Ἴλιον ἀμφὶ<br/>
μοῦνοι νῶϊ θεῶν, ὅτ' ἀγήνορι Λαομέδοντι<br/>
πὰρ Διὸς ἐλθόντες θητεύσαμεν εἰς ἐνιαυτὸν<br/>
μισθῷ ἔπι ῥητῷ: ὃ δὲ σημαίνων ἐπέτελλεν.<br/>
ἤτοι ἐγὼ Τρώεσσι πόλιν πέρι τεῖχος ἔδειμα<br/>
εὐρύ τε καὶ μάλα καλόν, ἵν' ἄρρηκτος πόλις εἴη:<br/>
Φοῖβε σὺ δ' εἰλίποδας ἕλικας βοῦς βουκολέεσκες<br/>
Ἴδης ἐν κνημοῖσι πολυπτύχου ὑληέσσης.<br/>
ἀλλ' ὅτε δὴ μισθοῖο τέλος πολυγηθέες ὧραι<br/>
ἐξέφερον, τότε νῶϊ βιήσατο μισθὸν ἅπαντα<br/>
Λαομέδων ἔκπαγλος, ἀπειλήσας δ' ἀπέπεμπε.<br/>
σὺν μὲν ὅ γ' ἠπείλησε πόδας καὶ χεῖρας ὕπερθε<br/>
δήσειν, καὶ περάαν νήσων ἔπι τηλεδαπάων:<br/>
στεῦτο δ' ὅ γ' ἀμφοτέρων ἀπολεψέμεν οὔατα χαλκῷ.<br/>
νῶϊ δὲ ἄψορροι κίομεν κεκοτηότι θυμῷ<br/>
μισθοῦ χωόμενοι, τὸν ὑποστὰς οὐκ ἐτέλεσσε.<br/>
τοῦ δὴ νῦν λαοῖσι φέρεις χάριν, οὐδὲ μεθ' ἡμέων<br/>
πειρᾷ ὥς κε Τρῶες ὑπερφίαλοι ἀπόλωνται<br/>
πρόχνυ κακῶς σὺν παισὶ καὶ αἰδοίῃς ἀλόχοισι</ruby>

<ruby><rtc lang="grc" translate="no">τὸν δ' αὖτε προσέειπεν ἄναξ ἑκάεργος Ἀπόλλων:<br/>
ἐννοσίγαι' οὐκ ἄν με σαόφρονα μυθήσαιο<br/>
ἔμμεναι, εἰ δὴ σοί γε βροτῶν ἕνεκα πτολεμίξω<br/>
δειλῶν, οἳ φύλλοισιν ἐοικότες ἄλλοτε μέν τε<br/>
ζαφλεγέες τελέθουσιν ἀρούρης καρπὸν ἔδοντες,<br/>
ἄλλοτε δὲ φθινύθουσιν ἀκήριοι. ἀλλὰ τάχιστα<br/>
παυώμεσθα μάχης: οἳ δ' αὐτοὶ δηριαάσθων.<br/>
ὣς ἄρα φωνήσας πάλιν ἐτράπετ': αἴδετο γάρ ῥα<br/>
πατροκασιγνήτοιο μιγήμεναι ἐν παλάμῃσι.<br/>
τὸν δὲ κασιγνήτη μάλα νείκεσε πότνια θηρῶν<br/>
Ἄρτεμις ἀγροτέρη, καὶ ὀνείδειον φάτο μῦθον:<br/>
φεύγεις δὴ ἑκάεργε, Ποσειδάωνι δὲ νίκην<br/>
πᾶσαν ἐπέτρεψας, μέλεον δέ οἱ εὖχος ἔδωκας:<br/>
νηπύτιε τί νυ τόξον ἔχεις ἀνεμώλιον αὔτως;<br/>
μή σευ νῦν ἔτι πατρὸς ἐνὶ μεγάροισιν ἀκούσω<br/>
εὐχομένου, ὡς τὸ πρὶν ἐν ἀθανάτοισι θεοῖσιν,<br/>
ἄντα Ποσειδάωνος ἐναντίβιον πολεμίζειν.</ruby>

<ruby><rtc lang="grc" translate="no">ὣς φάτο, τὴν δ' οὔ τι προσέφη ἑκάεργος Ἀπόλλων,<br/>
ἀλλὰ χολωσαμένη Διὸς αἰδοίη παράκοιτις<br/>
νείκεσεν ἰοχέαιραν ὀνειδείοις ἐπέεσσι:<br/>
πῶς δὲ σὺ νῦν μέμονας κύον ἀδεὲς ἀντί' ἐμεῖο<br/>
στήσεσθαι; χαλεπή τοι ἐγὼ μένος ἀντιφέρεσθαι<br/>
τοξοφόρῳ περ ἐούσῃ, ἐπεὶ σὲ λέοντα γυναιξὶ<br/>
Ζεὺς θῆκεν, καὶ ἔδωκε κατακτάμεν ἥν κ' ἐθέλῃσθα.<br/>
ἤτοι βέλτερόν ἐστι κατ' οὔρεα θῆρας ἐναίρειν<br/>
ἀγροτέρας τ' ἐλάφους ἢ κρείσσοσιν ἶφι μάχεσθαι.<br/>
εἰ δ' ἐθέλεις πολέμοιο δαήμεναι, ὄφρ' ἐὺ̈ εἰδῇς<br/>
ὅσσον φερτέρη εἴμ', ὅτι μοι μένος ἀντιφερίζεις.</ruby>

<ruby><rtc lang="grc" translate="no">ἦ ῥα, καὶ ἀμφοτέρας ἐπὶ καρπῷ χεῖρας ἔμαρπτε<br/>
σκαιῇ, δεξιτερῇ δ' ἄρ' ἀπ' ὤμων αἴνυτο τόξα,<br/>
αὐτοῖσιν δ' ἄρ' ἔθεινε παρ' οὔατα μειδιόωσα<br/>
ἐντροπαλιζομένην: ταχέες δ' ἔκπιπτον ὀϊστοί.<br/>
δακρυόεσσα δ' ὕπαιθα θεὰ φύγεν ὥς τε πέλεια,<br/>
ἥ ῥά θ' ὑπ' ἴρηκος κοίλην εἰσέπτατο πέτρην<br/>
χηραμόν: οὐδ' ἄρα τῇ γε ἁλώμεναι αἴσιμον ἦεν:<br/>
ὣς ἣ δακρυόεσσα φύγεν, λίπε δ' αὐτόθι τόξα.<br/>
Λητὼ δὲ προσέειπε διάκτορος ἀργεϊφόντης:<br/>
Λητοῖ ἐγὼ δέ τοι οὔ τι μαχήσομαι: ἀργαλέον δὲ<br/>
πληκτίζεσθ' ἀλόχοισι Διὸς νεφεληγερέταο:<br/>
ἀλλὰ μάλα πρόφρασσα μετ' ἀθανάτοισι θεοῖσιν<br/>
εὔχεσθαι ἐμὲ νικῆσαι κρατερῆφι βίηφιν.<br/>
ὣς ἄρ' ἔφη, Λητὼ δὲ συναίνυτο καμπύλα τόξα<br/>
πεπτεῶτ' ἄλλυδις ἄλλα μετὰ στροφάλιγγι κονίης.<br/>
ἣ μὲν τόξα λαβοῦσα πάλιν κίε θυγατέρος ἧς:<br/>
ἣ δ' ἄρ' Ὄλυμπον ἵκανε Διὸς ποτὶ χαλκοβατὲς δῶ,<br/>
δακρυόεσσα δὲ πατρὸς ἐφέζετο γούνασι κούρη,<br/>
ἀμφὶ δ' ἄρ' ἀμβρόσιος ἑανὸς τρέμε: τὴν δὲ προτὶ οἷ<br/>
εἷλε πατὴρ Κρονίδης, καὶ ἀνείρετο ἡδὺ γελάσσας:<br/>
τίς νύ σε τοιάδ' ἔρεξε φίλον τέκος Οὐρανιώνων<br/>
μαψιδίως, ὡς εἴ τι κακὸν ῥέζουσαν ἐνωπῇ;</ruby>

<ruby><rtc lang="grc" translate="no">τὸν δ' αὖτε προσέειπεν ἐϋστέφανος κελαδεινή:<br/>
σή μ' ἄλοχος στυφέλιξε πάτερ λευκώλενος Ἥρη,<br/>
ἐξ ἧς ἀθανάτοισιν ἔρις καὶ νεῖκος ἐφῆπται.</ruby>

<ruby><rtc lang="grc" translate="no">ὣς οἳ μὲν τοιαῦτα πρὸς ἀλλήλους ἀγόρευον:<br/>
αὐτὰρ Ἀπόλλων Φοῖβος ἐδύσετο Ἴλιον ἱρήν:<br/>
μέμβλετο γάρ οἱ τεῖχος ἐϋδμήτοιο πόληος<br/>
μὴ Δαναοὶ πέρσειαν ὑπὲρ μόρον ἤματι κείνῳ.<br/>
οἳ δ' ἄλλοι πρὸς Ὄλυμπον ἴσαν θεοὶ αἰὲν ἐόντες,<br/>
οἳ μὲν χωόμενοι, οἳ δὲ μέγα κυδιόωντες:<br/>
κὰδ δ' ἷζον παρὰ πατρὶ κελαινεφεῖ: αὐτὰρ Ἀχιλλεὺς<br/>
Τρῶας ὁμῶς αὐτούς τ' ὄλεκεν καὶ μώνυχας ἵππους.<br/>
ὡς δ' ὅτε καπνὸς ἰὼν εἰς οὐρανὸν εὐρὺν ἵκηται<br/>
ἄστεος αἰθομένοιο, θεῶν δέ ἑ μῆνις ἀνῆκε,<br/>
πᾶσι δ' ἔθηκε πόνον, πολλοῖσι δὲ κήδε' ἐφῆκεν,<br/>
ὣς Ἀχιλεὺς Τρώεσσι πόνον καὶ κήδε' ἔθηκεν.</ruby>

<ruby><rtc lang="grc" translate="no">ἑστήκει δ' ὃ γέρων Πρίαμος θείου ἐπὶ πύργου,<br/>
ἐς δ' ἐνόησ' Ἀχιλῆα πελώριον: αὐτὰρ ὑπ' αὐτοῦ<br/>
Τρῶες ἄφαρ κλονέοντο πεφυζότες, οὐδέ τις ἀλκὴ<br/>
γίγνεθ': ὃ δ' οἰμώξας ἀπὸ πύργου βαῖνε χαμᾶζε<br/>
ὀτρύνων παρὰ τεῖχος ἀγακλειτοὺς πυλαωρούς:<br/>
πεπταμένας ἐν χερσὶ πύλας ἔχετ' εἰς ὅ κε λαοὶ<br/>
ἔλθωσι προτὶ ἄστυ πεφυζότες: ἦ γὰρ Ἀχιλλεὺς<br/>
ἐγγὺς ὅδε κλονέων: νῦν οἴω λοίγι' ἔσεσθαι.<br/>
αὐτὰρ ἐπεί κ' ἐς τεῖχος ἀναπνεύσωσιν ἀλέντες,<br/>
αὖτις ἐπανθέμεναι σανίδας πυκινῶς ἀραρυίας:<br/>
δείδια γὰρ μὴ οὖλος ἀνὴρ ἐς τεῖχος ἅληται.<br/>
vὣς εἰπὼν Ἀχιλῆα ἀλεὶς μένεν, ἐν δέ οἱ ἦτορ<br/>
ἄλκιμον ὁρμᾶτο πτολεμίζειν ἠδὲ μάχεσθαι.<br/>
ἠύ̈τε πάρδαλις εἶσι βαθείης ἐκ ξυλόχοιο<br/>
ἀνδρὸς θηρητῆρος ἐναντίον, οὐδέ τι θυμῷ<br/>
ταρβεῖ οὐδὲ φοβεῖται, ἐπεί κεν ὑλαγμὸν ἀκούσῃ:<br/>
εἴ περ γὰρ φθάμενός μιν ἢ οὐτάσῃ ἠὲ βάλῃσιν,<br/>
ἀλλά τε καὶ περὶ δουρὶ πεπαρμένη οὐκ ἀπολήγει<br/>
ἀλκῆς, πρίν γ' ἠὲ ξυμβλήμεναι ἠὲ δαμῆναι:<br/>
ὣς Ἀντήνορος υἱὸς ἀγαυοῦ δῖος Ἀγήνωρ<br/>
οὐκ ἔθελεν φεύγειν, πρὶν πειρήσαιτ' Ἀχιλῆος.<br/>
ἀλλ' ὅ γ' ἄρ' ἀσπίδα μὲν πρόσθ' ἔσχετο πάντοσ' ἐί̈σην,<br/>
ἐγχείῃ δ' αὐτοῖο τιτύσκετο, καὶ μέγ' ἀύ̈τει:<br/>
ἦ δή που μάλ' ἔολπας ἐνὶ φρεσὶ φαίδιμ' Ἀχιλλεῦ<br/>
ἤματι τῷδε πόλιν πέρσειν Τρώων ἀγερώχων<br/>
νηπύτι': ἦ τ' ἔτι πολλὰ τετεύξεται ἄλγε' ἐπ' αὐτῇ.<br/>
ἐν γάρ οἱ πολέες τε καὶ ἄλκιμοι ἀνέρες εἰμέν,<br/>
οἳ καὶ πρόσθε φίλων τοκέων ἀλόχων τε καὶ υἱῶν<br/>
Ἴλιον εἰρυόμεσθα: σὺ δ' ἐνθάδε πότμον ἐφέψεις<br/>
ὧδ' ἔκπαγλος ἐὼν καὶ θαρσαλέος πολεμιστής.</ruby>

<ruby><rtc lang="grc" translate="no">ἦ ῥα, καὶ ὀξὺν ἄκοντα βαρείης χειρὸς ἀφῆκε,<br/>
καί ῥ' ἔβαλε κνήμην ὑπὸ γούνατος οὐδ' ἀφάμαρτεν.<br/>
ἀμφὶ δέ οἱ κνημὶς νεοτεύκτου κασσιτέροιο<br/>
σμερδαλέον κονάβησε: πάλιν δ' ἀπὸ χαλκὸς ὄρουσε<br/>
βλημένου, οὐδ' ἐπέρησε, θεοῦ δ' ἠρύκακε δῶρα.<br/>
Πηλεί̈δης δ' ὁρμήσατ' Ἀγήνορος ἀντιθέοιο<br/>
δεύτερος: οὐδ' ἔτ' ἔασεν Ἀπόλλων κῦδος ἀρέσθαι,<br/>
ἀλλά μιν ἐξήρπαξε, κάλυψε δ' ἄρ' ἠέρι πολλῇ,<br/>
ἡσύχιον δ' ἄρα μιν πολέμου ἔκπεμπε νέεσθαι.<br/>
αὐτὰρ ὃ Πηλεί̈ωνα δόλῳ ἀποέργαθε λαοῦ:<br/>
αὐτῷ γὰρ ἑκάεργος Ἀγήνορι πάντα ἐοικὼς<br/>
ἔστη πρόσθε ποδῶν, ὃ δ' ἐπέσσυτο ποσσὶ διώκειν:<br/>
εἷος ὃ τὸν πεδίοιο διώκετο πυροφόροιο<br/>
τρέψας πὰρ ποταμὸν βαθυδινήεντα Σκάμανδρον<br/>
τυτθὸν ὑπεκπροθέοντα: δόλῳ δ' ἄρ' ἔθελγεν Ἀπόλλων<br/>
ὡς αἰεὶ ἔλποιτο κιχήσεσθαι ποσὶν οἷσι:<br/>
τόφρ' ἄλλοι Τρῶες πεφοβημένοι ἦλθον ὁμίλῳ<br/>
ἀσπάσιοι προτὶ ἄστυ, πόλις δ' ἔμπλητο ἀλέντων.<br/>
οὐδ' ἄρα τοί γ' ἔτλαν πόλιος καὶ τείχεος ἐκτὸς<br/>
μεῖναι ἔτ' ἀλλήλους, καὶ γνώμεναι ὅς τε πεφεύγοι<br/>
ὅς τ' ἔθαν' ἐν πολέμῳ: ἀλλ' ἐσσυμένως ἐσέχυντο<br/>
ἐς πόλιν, ὅν τινα τῶν γε πόδες καὶ γοῦνα σαώσαι.</ruby>
</ol>

<nav>
	<a href="#!/" rel="contents">Table of Contents</a>
	<a href="#!/iliad/book20/" rel="prev">Previous</a>
	<a href="#!/iliad/book22/" rel="next">Next</a>
</nav>
</section>
</article>
