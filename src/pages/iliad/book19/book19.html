<article itemscope itemtype="http://schema.org/Book http://schema.org/PublicationVolume">
<meta itemprop="copyrightYear" content="1898" />
<meta itemprop="volumeNumber" content="3" />
<h2 itemprop="name">The Iliad</h2>
<u itemprop="author">Homer</u>

<section itemscope itemtype="http://schema.org/Book http://schema.org/PublicationIssue">
<nav>
	<a href="#!/" rel="contents">Table of Contents</a>
	<a href="#!/iliad/book18/" rel="prev">Previous</a>
	<a href="#!/iliad/book20/" rel="next">Next</a>
</nav>
<meta itemprop="issueNumber" content="19" />
<h3 itemprop="name">Book 19</h3>

<ol>
<ruby><rtc lang="grc" translate="no">Ἠὼς μὲν κροκόπεπλος ἀπ' Ὠκεανοῖο ῥοάων
<rtc lang="grc" translate="no">ὄρνυθ', ἵν' ἀθανάτοισι φόως φέροι ἠδὲ βροτοῖσιν:
<rtc lang="grc" translate="no">ἣ δ' ἐς νῆας ἵκανε θεοῦ πάρα δῶρα φέρουσα.
<rtc lang="grc" translate="no">εὗρε δὲ Πατρόκλῳ περικείμενον ὃν φίλον υἱὸν
<rtc lang="grc" translate="no">κλαίοντα λιγέως: πολέες δ' ἀμφ' αὐτὸν ἑταῖροι
<rtc lang="grc" translate="no">μύρονθ': ἣ δ' ἐν τοῖσι παρίστατο δῖα θεάων,
<rtc lang="grc" translate="no">ἔν τ' ἄρα οἱ φῦ χειρὶ ἔπος τ' ἔφατ' ἔκ τ' ὀνόμαζε:
<rtc lang="grc" translate="no">τέκνον ἐμὸν τοῦτον μὲν ἐάσομεν ἀχνύμενοί περ
<rtc lang="grc" translate="no">κεῖσθαι, ἐπεὶ δὴ πρῶτα θεῶν ἰότητι δαμάσθη:
<rtc lang="grc" translate="no">τύνη δ' Ἡφαίστοιο πάρα κλυτὰ τεύχεα δέξο
<rtc lang="grc" translate="no">καλὰ μάλ', οἷ' οὔ πώ τις ἀνὴρ ὤμοισι φόρησεν.</ruby>

<ruby><rtc lang="grc" translate="no">ὡς ἄρα φωνήσασα θεὰ κατὰ τεύχε' ἔθηκε
<rtc lang="grc" translate="no">πρόσθεν Ἀχιλλῆος: τὰ δ' ἀνέβραχε δαίδαλα πάντα.
<rtc lang="grc" translate="no">Μυρμιδόνας δ' ἄρα πάντας ἕλε τρόμος, οὐδέ τις ἔτλη
<rtc lang="grc" translate="no">ἄντην εἰσιδέειν, ἀλλ' ἔτρεσαν. αὐτὰρ Ἀχιλλεὺς
<rtc lang="grc" translate="no">ὡς εἶδ', ὥς μιν μᾶλλον ἔδυ χόλος, ἐν δέ οἱ ὄσσε
<rtc lang="grc" translate="no">δεινὸν ὑπὸ βλεφάρων ὡς εἰ σέλας ἐξεφάανθεν:
<rtc lang="grc" translate="no">τέρπετο δ' ἐν χείρεσσιν ἔχων θεοῦ ἀγλαὰ δῶρα.
<rtc lang="grc" translate="no">αὐτὰρ ἐπεὶ φρεσὶν ᾗσι τετάρπετο δαίδαλα λεύσσων
<rtc lang="grc" translate="no">αὐτίκα μητέρα ἣν ἔπεα πτερόεντα προσηύδα:
<rtc lang="grc" translate="no">μῆτερ ἐμὴ τὰ μὲν ὅπλα θεὸς πόρεν οἷ' ἐπιεικὲς
<rtc lang="grc" translate="no">ἔργ' ἔμεν ἀθανάτων, μὴ δὲ βροτὸν ἄνδρα τελέσσαι.
<rtc lang="grc" translate="no">νῦν δ' ἤτοι μὲν ἐγὼ θωρήξομαι: ἀλλὰ μάλ' αἰνῶς
<rtc lang="grc" translate="no">δείδω μή μοι τόφρα Μενοιτίου ἄλκιμον υἱὸν
<rtc lang="grc" translate="no">μυῖαι καδδῦσαι κατὰ χαλκοτύπους ὠτειλὰς
<rtc lang="grc" translate="no">εὐλὰς ἐγγείνωνται, ἀεικίσσωσι δὲ νεκρόν,
<rtc lang="grc" translate="no">ἐκ δ' αἰὼν πέφαται, κατὰ δὲ χρόα πάντα σαπήῃ.</ruby>

<ruby><rtc lang="grc" translate="no">τὸν δ' ἠμείβετ' ἔπειτα θεὰ Θέτις ἀργυρόπεζα:
<rtc lang="grc" translate="no">τέκνον μή τοι ταῦτα μετὰ φρεσὶ σῇσι μελόντων.
<rtc lang="grc" translate="no">τῷ μὲν ἐγὼ πειρήσω ἀλαλκεῖν ἄγρια φῦλα
<rtc lang="grc" translate="no">μυίας, αἵ ῥά τε φῶτας ἀρηϊφάτους κατέδουσιν:
<rtc lang="grc" translate="no">ἤν περ γὰρ κεῖταί γε τελεσφόρον εἰς ἐνιαυτόν,
<rtc lang="grc" translate="no">αἰεὶ τῷ γ' ἔσται χρὼς ἔμπεδος, ἢ καὶ ἀρείων.
<rtc lang="grc" translate="no">ἀλλὰ σύ γ' εἰς ἀγορὴν καλέσας ἥρωας Ἀχαιοὺς
<rtc lang="grc" translate="no">μῆνιν ἀποειπὼν Ἀγαμέμνονι ποιμένι λαῶν
<rtc lang="grc" translate="no">αἶψα μάλ' ἐς πόλεμον θωρήσσεο, δύσεο δ' ἀλκήν.
<rtc lang="grc" translate="no">ὣς ἄρα φωνήσασα μένος πολυθαρσὲς ἐνῆκε,
<rtc lang="grc" translate="no">Πατρόκλῳ δ' αὖτ' ἀμβροσίην καὶ νέκταρ ἐρυθρὸν
<rtc lang="grc" translate="no">στάξε κατὰ ῥινῶν, ἵνα οἱ χρὼς ἔμπεδος εἴη.</ruby>

<ruby><rtc lang="grc" translate="no">αὐτὰρ ὃ βῆ παρὰ θῖνα θαλάσσης δῖος Ἀχιλλεὺς
<rtc lang="grc" translate="no">σμερδαλέα ἰάχων, ὦρσεν δ' ἥρωας Ἀχαιούς.
<rtc lang="grc" translate="no">καί ῥ' οἵ περ τὸ πάρος γε νεῶν ἐν ἀγῶνι μένεσκον
<rtc lang="grc" translate="no">οἵ τε κυβερνῆται καὶ ἔχον οἰήϊα νηῶν
<rtc lang="grc" translate="no">καὶ ταμίαι παρὰ νηυσὶν ἔσαν σίτοιο δοτῆρες,
<rtc lang="grc" translate="no">καὶ μὴν οἳ τότε γ' εἰς ἀγορὴν ἴσαν, οὕνεκ' Ἀχιλλεὺς
<rtc lang="grc" translate="no">ἐξεφάνη, δηρὸν δὲ μάχης ἐπέπαυτ' ἀλεγεινῆς.
<rtc lang="grc" translate="no">τὼ δὲ δύω σκάζοντε βάτην Ἄρεος θεράποντε
<rtc lang="grc" translate="no">Τυδεί̈δης τε μενεπτόλεμος καὶ δῖος Ὀδυσσεὺς
<rtc lang="grc" translate="no">ἔγχει ἐρειδομένω: ἔτι γὰρ ἔχον ἕλκεα λυγρά:
<rtc lang="grc" translate="no">κὰδ δὲ μετὰ πρώτῃ ἀγορῇ ἵζοντο κιόντες.
<rtc lang="grc" translate="no">αὐτὰρ ὃ δεύτατος ἦλθεν ἄναξ ἀνδρῶν Ἀγαμέμνων
<rtc lang="grc" translate="no">ἕλκος ἔχων: καὶ γὰρ τὸν ἐνὶ κρατερῇ ὑσμίνῃ
<rtc lang="grc" translate="no">οὖτα Κόων Ἀντηνορίδης χαλκήρεϊ δουρί.
<rtc lang="grc" translate="no">αὐτὰρ ἐπεὶ δὴ πάντες ἀολλίσθησαν Ἀχαιοί,
<rtc lang="grc" translate="no">τοῖσι δ' ἀνιστάμενος μετέφη πόδας ὠκὺς Ἀχιλλεύς:
<rtc lang="grc" translate="no">Ἀτρεί̈δη ἦ ἄρ τι τόδ' ἀμφοτέροισιν ἄρειον
<rtc lang="grc" translate="no">ἔπλετο σοὶ καὶ ἐμοί, ὅ τε νῶί̈ περ ἀχνυμένω κῆρ
<rtc lang="grc" translate="no">θυμοβόρῳ ἔριδι μενεήναμεν εἵνεκα κούρης;
<rtc lang="grc" translate="no">τὴν ὄφελ' ἐν νήεσσι κατακτάμεν Ἄρτεμις ἰῷ
<rtc lang="grc" translate="no">ἤματι τῷ ὅτ' ἐγὼν ἑλόμην Λυρνησσὸν ὀλέσσας:
<rtc lang="grc" translate="no">τώ κ' οὐ τόσσοι Ἀχαιοὶ ὀδὰξ ἕλον ἄσπετον οὖδας
<rtc lang="grc" translate="no">δυσμενέων ὑπὸ χερσὶν ἐμεῦ ἀπομηνίσαντος.
<rtc lang="grc" translate="no">Ἕκτορι μὲν καὶ Τρωσὶ τὸ κέρδιον: αὐτὰρ Ἀχαιοὺς
<rtc lang="grc" translate="no">δηρὸν ἐμῆς καὶ σῆς ἔριδος μνήσεσθαι ὀί̈ω.
<rtc lang="grc" translate="no">ἀλλὰ τὰ μὲν προτετύχθαι ἐάσομεν ἀχνύμενοί περ
<rtc lang="grc" translate="no">θυμὸν ἐνὶ στήθεσσι φίλον δαμάσαντες ἀνάγκῃ:
<rtc lang="grc" translate="no">νῦν δ' ἤτοι μὲν ἐγὼ παύω χόλον, οὐδέ τί με χρὴ
<rtc lang="grc" translate="no">ἀσκελέως αἰεὶ μενεαινέμεν: ἀλλ' ἄγε θᾶσσον
<rtc lang="grc" translate="no">ὄτρυνον πόλεμον δὲ κάρη κομόωντας Ἀχαιούς,
<rtc lang="grc" translate="no">ὄφρ' ἔτι καὶ Τρώων πειρήσομαι ἀντίον ἐλθὼν
<rtc lang="grc" translate="no">αἴ κ' ἐθέλωσ' ἐπὶ νηυσὶν ἰαύειν: ἀλλά τιν' οἴω
<rtc lang="grc" translate="no">ἀσπασίως αὐτῶν γόνυ κάμψειν, ὅς κε φύγῃσι
<rtc lang="grc" translate="no">δηί̈ου ἐκ πολέμοιο ὑπ' ἔγχεος ἡμετέροιο.
<rtc lang="grc" translate="no">ὣς ἔφαθ', οἳ δ' ἐχάρησαν ἐϋκνήμιδες Ἀχαιοὶ
<rtc lang="grc" translate="no">μῆνιν ἀπειπόντος μεγαθύμου Πηλεί̈ωνος.
<rtc lang="grc" translate="no">τοῖσι δὲ καὶ μετέειπεν ἄναξ ἀνδρῶν Ἀγαμέμνων
<rtc lang="grc" translate="no">αὐτόθεν ἐξ ἕδρης, οὐδ' ἐν μέσσοισιν ἀναστάς:
<rtc lang="grc" translate="no">ὦ φίλοι ἥρωες Δαναοὶ θεράποντες Ἄρηος
<rtc lang="grc" translate="no">ἑσταότος μὲν καλὸν ἀκούειν, οὐδὲ ἔοικεν
<rtc lang="grc" translate="no">ὑββάλλειν: χαλεπὸν γὰρ ἐπισταμένῳ περ ἐόντι.
<rtc lang="grc" translate="no">ἀνδρῶν δ' ἐν πολλῷ ὁμάδῳ πῶς κέν τις ἀκούσαι
<rtc lang="grc" translate="no">ἢ εἴποι; βλάβεται δὲ λιγύς περ ἐὼν ἀγορητής.
<rtc lang="grc" translate="no">Πηλεί̈δῃ μὲν ἐγὼν ἐνδείξομαι: αὐτὰρ οἱ ἄλλοι
<rtc lang="grc" translate="no">σύνθεσθ' Ἀργεῖοι, μῦθόν τ' εὖ γνῶτε ἕκαστος.
<rtc lang="grc" translate="no">πολλάκι δή μοι τοῦτον Ἀχαιοὶ μῦθον ἔειπον
<rtc lang="grc" translate="no">καί τέ με νεικείεσκον: ἐγὼ δ' οὐκ αἴτιός εἰμι,
<rtc lang="grc" translate="no">ἀλλὰ Ζεὺς καὶ Μοῖρα καὶ ἠεροφοῖτις Ἐρινύς,
<rtc lang="grc" translate="no">οἵ τέ μοι εἰν ἀγορῇ φρεσὶν ἔμβαλον ἄγριον ἄτην,
<rtc lang="grc" translate="no">ἤματι τῷ ὅτ' Ἀχιλλῆος γέρας αὐτὸς ἀπηύρων.
<rtc lang="grc" translate="no">ἀλλὰ τί κεν ῥέξαιμι; θεὸς διὰ πάντα τελευτᾷ.
<rtc lang="grc" translate="no">πρέσβα Διὸς θυγάτηρ Ἄτη, ἣ πάντας ἀᾶται,
<rtc lang="grc" translate="no">οὐλομένη: τῇ μέν θ' ἁπαλοὶ πόδες: οὐ γὰρ ἐπ' οὔδει
<rtc lang="grc" translate="no">πίλναται, ἀλλ' ἄρα ἥ γε κατ' ἀνδρῶν κράατα βαίνει
<rtc lang="grc" translate="no">βλάπτουσ' ἀνθρώπους: κατὰ δ' οὖν ἕτερόν γε πέδησε.
<rtc lang="grc" translate="no">καὶ γὰρ δή νύ ποτε Ζεὺς ἄσατο, τόν περ ἄριστον
<rtc lang="grc" translate="no">ἀνδρῶν ἠδὲ θεῶν φασ' ἔμμεναι: ἀλλ' ἄρα καὶ τὸν
<rtc lang="grc" translate="no">Ἥρη θῆλυς ἐοῦσα δολοφροσύνῃς ἀπάτησεν,
<rtc lang="grc" translate="no">ἤματι τῷ ὅτ' ἔμελλε βίην Ἡρακληείην
<rtc lang="grc" translate="no">Ἀλκμήνη τέξεσθαι ἐϋστεφάνῳ ἐνὶ Θήβῃ.
<rtc lang="grc" translate="no">ἤτοι ὅ γ' εὐχόμενος μετέφη πάντεσσι θεοῖσι:
<rtc lang="grc" translate="no">κέκλυτέ μευ πάντές τε θεοὶ πᾶσαί τε θέαιναι,
<rtc lang="grc" translate="no">ὄφρ' εἴπω τά με θυμὸς ἐνὶ στήθεσσιν ἀνώγει.
<rtc lang="grc" translate="no">σήμερον ἄνδρα φόως δὲ μογοστόκος Εἰλείθυια
<rtc lang="grc" translate="no">ἐκφανεῖ, ὃς πάντεσσι περικτιόνεσσιν ἀνάξει,
<rtc lang="grc" translate="no">τῶν ἀνδρῶν γενεῆς οἵ θ' αἵματος ἐξ ἐμεῦ εἰσί.
<rtc lang="grc" translate="no">τὸν δὲ δολοφρονέουσα προσηύδα πότνια Ἥρη:
<rtc lang="grc" translate="no">ψευστήσεις, οὐδ' αὖτε τέλος μύθῳ ἐπιθήσεις.
<rtc lang="grc" translate="no">εἰ δ' ἄγε νῦν μοι ὄμοσσον Ὀλύμπιε καρτερὸν ὅρκον,
<rtc lang="grc" translate="no">ἦ μὲν τὸν πάντεσσι περικτιόνεσσιν ἀνάξειν
<rtc lang="grc" translate="no">ὅς κεν ἐπ' ἤματι τῷδε πέσῃ μετὰ ποσσὶ γυναικὸς
<rtc lang="grc" translate="no">τῶν ἀνδρῶν οἳ σῆς ἐξ αἵματός εἰσι γενέθλης.
<rtc lang="grc" translate="no">ὣς ἔφατο: Ζεὺς δ' οὔ τι δολοφροσύνην ἐνόησεν,
<rtc lang="grc" translate="no">ἀλλ' ὄμοσεν μέγαν ὅρκον, ἔπειτα δὲ πολλὸν ἀάσθη.
<rtc lang="grc" translate="no">Ἥρη δ' ἀί̈ξασα λίπεν ῥίον Οὐλύμποιο,
<rtc lang="grc" translate="no">καρπαλίμως δ' ἵκετ' Ἄργος Ἀχαιικόν, ἔνθ' ἄρα ᾔδη
<rtc lang="grc" translate="no">ἰφθίμην ἄλοχον Σθενέλου Περσηϊάδαο.
<rtc lang="grc" translate="no">ἣ δ' ἐκύει φίλον υἱόν, ὃ δ' ἕβδομος ἑστήκει μείς:
<rtc lang="grc" translate="no">ἐκ δ' ἄγαγε πρὸ φόως δὲ καὶ ἠλιτόμηνον ἐόντα,
<rtc lang="grc" translate="no">Ἀλκμήνης δ' ἀπέπαυσε τόκον, σχέθε δ' Εἰλειθυίας.
<rtc lang="grc" translate="no">αὐτὴ δ' ἀγγελέουσα Δία Κρονίωνα προσηύδα:
<rtc lang="grc" translate="no">Ζεῦ πάτερ ἀργικέραυνε ἔπος τί τοι ἐν φρεσὶ θήσω:
<rtc lang="grc" translate="no">ἤδη ἀνὴρ γέγον' ἐσθλὸς ὃς Ἀργείοισιν ἀνάξει
<rtc lang="grc" translate="no">Εὐρυσθεὺς Σθενέλοιο πάϊς Περσηϊάδαο
<rtc lang="grc" translate="no">σὸν γένος: οὔ οἱ ἀεικὲς ἀνασσέμεν Ἀργείοισιν.
<rtc lang="grc" translate="no">ὣς φάτο, τὸν δ' ἄχος ὀξὺ κατὰ φρένα τύψε βαθεῖαν:
<rtc lang="grc" translate="no">αὐτίκα δ' εἷλ' Ἄτην κεφαλῆς λιπαροπλοκάμοιο
<rtc lang="grc" translate="no">χωόμενος φρεσὶν ᾗσι, καὶ ὤμοσε καρτερὸν ὅρκον
<rtc lang="grc" translate="no">μή ποτ' ἐς Οὔλυμπόν τε καὶ οὐρανὸν ἀστερόεντα
<rtc lang="grc" translate="no">αὖτις ἐλεύσεσθαι Ἄτην, ἣ πάντας ἀᾶται.
<rtc lang="grc" translate="no">ὣς εἰπὼν ἔρριψεν ἀπ' οὐρανοῦ ἀστερόεντος
<rtc lang="grc" translate="no">χειρὶ περιστρέψας: τάχα δ' ἵκετο ἔργ' ἀνθρώπων.
<rtc lang="grc" translate="no">τὴν αἰεὶ στενάχεσχ' ὅθ' ἑὸν φίλον υἱὸν ὁρῷτο
<rtc lang="grc" translate="no">ἔργον ἀεικὲς ἔχοντα ὑπ' Εὐρυσθῆος ἀέθλων.
<rtc lang="grc" translate="no">ὣς καὶ ἐγών, ὅτε δ' αὖτε μέγας κορυθαίολος Ἕκτωρ
<rtc lang="grc" translate="no">Ἀργείους ὀλέκεσκεν ἐπὶ πρυμνῇσι νέεσσιν,
<rtc lang="grc" translate="no">οὐ δυνάμην λελαθέσθ' Ἄτης ᾗ πρῶτον ἀάσθην.
<rtc lang="grc" translate="no">ἀλλ' ἐπεὶ ἀασάμην καί μευ φρένας ἐξέλετο Ζεύς,
<rtc lang="grc" translate="no">ἂψ ἐθέλω ἀρέσαι, δόμεναί τ' ἀπερείσι' ἄποινα:
<rtc lang="grc" translate="no">ἀλλ' ὄρσευ πόλεμον δὲ καὶ ἄλλους ὄρνυθι λαούς.
<rtc lang="grc" translate="no">δῶρα δ' ἐγὼν ὅδε πάντα παρασχέμεν ὅσσά τοι ἐλθὼν
<rtc lang="grc" translate="no">χθιζὸς ἐνὶ κλισίῃσιν ὑπέσχετο δῖος Ὀδυσσεύς.
<rtc lang="grc" translate="no">εἰ δ' ἐθέλεις, ἐπίμεινον ἐπειγόμενός περ Ἄρηος,
<rtc lang="grc" translate="no">δῶρα δέ τοι θεράποντες ἐμῆς παρὰ νηὸς ἑλόντες
<rtc lang="grc" translate="no">οἴσουσ', ὄφρα ἴδηαι ὅ τοι μενοεικέα δώσω.</ruby>

<ruby><rtc lang="grc" translate="no">τὸν δ' ἀπαμειβόμενος προσέφη πόδας ὠκὺς Ἀχιλλεύς:
<rtc lang="grc" translate="no">Ἀτρεί̈δη κύδιστε ἄναξ ἀνδρῶν Ἀγάμεμνον
<rtc lang="grc" translate="no">δῶρα μὲν αἴ κ' ἐθέλῃσθα παρασχέμεν, ὡς ἐπιεικές,
<rtc lang="grc" translate="no">ἤ τ' ἐχέμεν παρὰ σοί: νῦν δὲ μνησώμεθα χάρμης
<rtc lang="grc" translate="no">αἶψα μάλ': οὐ γὰρ χρὴ κλοτοπεύειν ἐνθάδ' ἐόντας
<rtc lang="grc" translate="no">οὐδὲ διατρίβειν: ἔτι γὰρ μέγα ἔργον ἄρεκτον:
<rtc lang="grc" translate="no">ὥς κέ τις αὖτ' Ἀχιλῆα μετὰ πρώτοισιν ἴδηται
<rtc lang="grc" translate="no">ἔγχεϊ χαλκείῳ Τρώων ὀλέκοντα φάλαγγας.
<rtc lang="grc" translate="no">ὧδέ τις ὑμείων μεμνημένος ἀνδρὶ μαχέσθω.</ruby>

<ruby><rtc lang="grc" translate="no">τὸν δ' ἀπαμειβόμενος προσέφη πολύμητις Ὀδυσσεύς:
<rtc lang="grc" translate="no">μὴ δ' οὕτως, ἀγαθός περ ἐών, θεοείκελ' Ἀχιλλεῦ
<rtc lang="grc" translate="no">νήστιας ὄτρυνε προτὶ Ἴλιον υἷας Ἀχαιῶν
<rtc lang="grc" translate="no">Τρωσὶ μαχησομένους, ἐπεὶ οὐκ ὀλίγον χρόνον ἔσται
<rtc lang="grc" translate="no">φύλοπις, εὖτ' ἂν πρῶτον ὁμιλήσωσι φάλαγγες
<rtc lang="grc" translate="no">ἀνδρῶν, ἐν δὲ θεὸς πνεύσῃ μένος ἀμφοτέροισιν.
<rtc lang="grc" translate="no">ἀλλὰ πάσασθαι ἄνωχθι θοῇς ἐπὶ νηυσὶν Ἀχαιοὺς
<rtc lang="grc" translate="no">σίτου καὶ οἴνοιο: τὸ γὰρ μένος ἐστὶ καὶ ἀλκή.
<rtc lang="grc" translate="no">οὐ γὰρ ἀνὴρ πρόπαν ἦμαρ ἐς ἠέλιον καταδύντα
<rtc lang="grc" translate="no">ἄκμηνος σίτοιο δυνήσεται ἄντα μάχεσθαι:
<rtc lang="grc" translate="no">εἴ περ γὰρ θυμῷ γε μενοινάᾳ πολεμίζειν,
<rtc lang="grc" translate="no">ἀλλά τε λάθρῃ γυῖα βαρύνεται, ἠδὲ κιχάνει
<rtc lang="grc" translate="no">δίψά τε καὶ λιμός, βλάβεται δέ τε γούνατ' ἰόντι.
<rtc lang="grc" translate="no">ὃς δέ κ' ἀνὴρ οἴνοιο κορεσσάμενος καὶ ἐδωδῆς
<rtc lang="grc" translate="no">ἀνδράσι δυσμενέεσσι πανημέριος πολεμίζῃ,
<rtc lang="grc" translate="no">θαρσαλέον νύ οἱ ἦτορ ἐνὶ φρεσίν, οὐδέ τι γυῖα
<rtc lang="grc" translate="no">πρὶν κάμνει πρὶν πάντας ἐρωῆσαι πολέμοιο.
<rtc lang="grc" translate="no">ἀλλ' ἄγε λαὸν μὲν σκέδασον καὶ δεῖπνον ἄνωχθι
<rtc lang="grc" translate="no">ὅπλεσθαι: τὰ δὲ δῶρα ἄναξ ἀνδρῶν Ἀγαμέμνων
<rtc lang="grc" translate="no">οἰσέτω ἐς μέσσην ἀγορήν, ἵνα πάντες Ἀχαιοὶ
<rtc lang="grc" translate="no">ὀφθαλμοῖσιν ἴδωσι, σὺ δὲ φρεσὶ σῇσιν ἰανθῇς.
<rtc lang="grc" translate="no">ὀμνυέτω δέ τοι ὅρκον ἐν Ἀργείοισιν ἀναστὰς
<rtc lang="grc" translate="no">μή ποτε τῆς εὐνῆς ἐπιβήμεναι ἠδὲ μιγῆναι:
<rtc lang="grc" translate="no">ἣ θέμις ἐστὶν ἄναξ ἤ τ' ἀνδρῶν ἤ τε γυναικῶν:
<rtc lang="grc" translate="no">καὶ δὲ σοὶ αὐτῷ θυμὸς ἐνὶ φρεσὶν ἵλαος ἔστω.
<rtc lang="grc" translate="no">αὐτὰρ ἔπειτά σε δαιτὶ ἐνὶ κλισίῃς ἀρεσάσθω
<rtc lang="grc" translate="no">πιείρῃ, ἵνα μή τι δίκης ἐπιδευὲς ἔχῃσθα.
<rtc lang="grc" translate="no">Ἀτρεί̈δη σὺ δ' ἔπειτα δικαιότερος καὶ ἐπ' ἄλλῳ
<rtc lang="grc" translate="no">ἔσσεαι. οὐ μὲν γάρ τι νεμεσσητὸν βασιλῆα
<rtc lang="grc" translate="no">ἄνδρ' ἀπαρέσσασθαι ὅτε τις πρότερος χαλεπήνῃ.</ruby>

<ruby><rtc lang="grc" translate="no">τὸν δ' αὖτε προσέειπεν ἄναξ ἀνδρῶν Ἀγαμέμνων:
<rtc lang="grc" translate="no">χαίρω σεῦ Λαερτιάδη τὸν μῦθον ἀκούσας:
<rtc lang="grc" translate="no">ἐν μοίρῃ γὰρ πάντα διίκεο καὶ κατέλεξας.
<rtc lang="grc" translate="no">ταῦτα δ' ἐγὼν ἐθέλω ὀμόσαι, κέλεται δέ με θυμός,
<rtc lang="grc" translate="no">οὐδ' ἐπιορκήσω πρὸς δαίμονος. αὐτὰρ Ἀχιλλεὺς
<rtc lang="grc" translate="no">μιμνέτω αὐτόθι τεῖος ἐπειγόμενός περ Ἄρηος:
<rtc lang="grc" translate="no">μίμνετε δ' ἄλλοι πάντες ἀολλέες, ὄφρά κε δῶρα
<rtc lang="grc" translate="no">ἐκ κλισίης ἔλθῃσι καὶ ὅρκια πιστὰ τάμωμεν.
<rtc lang="grc" translate="no">σοὶ δ' αὐτῷ τόδ' ἐγὼν ἐπιτέλλομαι ἠδὲ κελεύω:
<rtc lang="grc" translate="no">κρινάμενος κούρητας ἀριστῆας Παναχαιῶν
<rtc lang="grc" translate="no">δῶρα ἐμῆς παρὰ νηὸς ἐνεικέμεν, ὅσσ' Ἀχιλῆϊ
<rtc lang="grc" translate="no">χθιζὸν ὑπέστημεν δώσειν, ἀγέμεν τε γυναῖκας.
<rtc lang="grc" translate="no">Ταλθύβιος δέ μοι ὦκα κατὰ στρατὸν εὐρὺν Ἀχαιῶν
<rtc lang="grc" translate="no">κάπρον ἑτοιμασάτω ταμέειν Διί τ' Ἠελίῳ τε.</ruby>

<ruby><rtc lang="grc" translate="no">τὸν δ' ἀπαμειβόμενος προσέφη πόδας ὠκὺς Ἀχιλλεύς:
<rtc lang="grc" translate="no">Ἀτρεί̈δη κύδιστε ἄναξ ἀνδρῶν Ἀγάμεμνον
<rtc lang="grc" translate="no">ἄλλοτέ περ καὶ μᾶλλον ὀφέλλετε ταῦτα πένεσθαι,
<rtc lang="grc" translate="no">ὁππότε τις μεταπαυσωλὴ πολέμοιο γένηται
<rtc lang="grc" translate="no">καὶ μένος οὐ τόσον ᾖσιν ἐνὶ στήθεσσιν ἐμοῖσι.
<rtc lang="grc" translate="no">νῦν δ' οἳ μὲν κέαται δεδαϊγμένοι, οὓς ἐδάμασσεν
<rtc lang="grc" translate="no">Ἕκτωρ Πριαμίδης, ὅτε οἱ Ζεὺς κῦδος ἔδωκεν,
<rtc lang="grc" translate="no">ὑμεῖς δ' ἐς βρωτὺν ὀτρύνετον: ἦ τ' ἂν ἔγωγε
<rtc lang="grc" translate="no">νῦν μὲν ἀνώγοιμι πτολεμίζειν υἷας Ἀχαιῶν
<rtc lang="grc" translate="no">νήστιας ἀκμήνους, ἅμα δ' ἠελίῳ καταδύντι
<rtc lang="grc" translate="no">τεύξεσθαι μέγα δόρπον, ἐπὴν τεισαίμεθα λώβην.
<rtc lang="grc" translate="no">πρὶν δ' οὔ πως ἂν ἔμοιγε φίλον κατὰ λαιμὸν ἰείη
<rtc lang="grc" translate="no">οὐ πόσις οὐδὲ βρῶσις ἑταίρου τεθνηῶτος
<rtc lang="grc" translate="no">ὅς μοι ἐνὶ κλισίῃ δεδαϊγμένος ὀξέϊ χαλκῷ
<rtc lang="grc" translate="no">κεῖται ἀνὰ πρόθυρον τετραμμένος, ἀμφὶ δ' ἑταῖροι
<rtc lang="grc" translate="no">μύρονται: τό μοι οὔ τι μετὰ φρεσὶ ταῦτα μέμηλεν,
<rtc lang="grc" translate="no">ἀλλὰ φόνος τε καὶ αἷμα καὶ ἀργαλέος στόνος ἀνδρῶν.</ruby>

<ruby><rtc lang="grc" translate="no">τὸν δ' ἀπαμειβόμενος προσέφη πολύμητις Ὀδυσσεύς:
<rtc lang="grc" translate="no">ὦ Ἀχιλεῦ Πηλῆος υἱὲ μέγα φέρτατ' Ἀχαιῶν,
<rtc lang="grc" translate="no">κρείσσων εἰς ἐμέθεν καὶ φέρτερος οὐκ ὀλίγον περ
<rtc lang="grc" translate="no">ἔγχει, ἐγὼ δέ κε σεῖο νοήματί γε προβαλοίμην
<rtc lang="grc" translate="no">πολλόν, ἐπεὶ πρότερος γενόμην καὶ πλείονα οἶδα.
<rtc lang="grc" translate="no">τώ τοι ἐπιτλήτω κραδίη μύθοισιν ἐμοῖσιν.
<rtc lang="grc" translate="no">αἶψά τε φυλόπιδος πέλεται κόρος ἀνθρώποισιν,
<rtc lang="grc" translate="no">ἧς τε πλείστην μὲν καλάμην χθονὶ χαλκὸς ἔχευεν,
<rtc lang="grc" translate="no">ἄμητος δ' ὀλίγιστος, ἐπὴν κλίνῃσι τάλαντα
<rtc lang="grc" translate="no">Ζεύς, ὅς τ' ἀνθρώπων ταμίης πολέμοιο τέτυκται.
<rtc lang="grc" translate="no">γαστέρι δ' οὔ πως ἔστι νέκυν πενθῆσαι Ἀχαιούς:
<rtc lang="grc" translate="no">λίην γὰρ πολλοὶ καὶ ἐπήτριμοι ἤματα πάντα
<rtc lang="grc" translate="no">πίπτουσιν: πότε κέν τις ἀναπνεύσειε πόνοιο;
<rtc lang="grc" translate="no">ἀλλὰ χρὴ τὸν μὲν καταθάπτειν ὅς κε θάνῃσι
<rtc lang="grc" translate="no">νηλέα θυμὸν ἔχοντας ἐπ' ἤματι δακρύσαντας:
<rtc lang="grc" translate="no">ὅσσοι δ' ἂν πολέμοιο περὶ στυγεροῖο λίπωνται
<rtc lang="grc" translate="no">μεμνῆσθαι πόσιος καὶ ἐδητύος, ὄφρ' ἔτι μᾶλλον
<rtc lang="grc" translate="no">ἀνδράσι δυσμενέεσσι μαχώμεθα νωλεμὲς αἰεὶ
<rtc lang="grc" translate="no">ἑσσάμενοι χροὶ̈ χαλκὸν ἀτειρέα. μηδέ τις ἄλλην
<rtc lang="grc" translate="no">λαῶν ὀτρυντὺν ποτιδέγμενος ἰσχαναάσθω:
<rtc lang="grc" translate="no">ἥδε γὰρ ὀτρυντὺς κακὸν ἔσσεται ὅς κε λίπηται
<rtc lang="grc" translate="no">νηυσὶν ἐπ' Ἀργείων: ἀλλ' ἀθρόοι ὁρμηθέντες
<rtc lang="grc" translate="no">Τρωσὶν ἐφ' ἱπποδάμοισιν ἐγείρομεν ὀξὺν Ἄρηα.</ruby>

<ruby><rtc lang="grc" translate="no">ἦ, καὶ Νέστορος υἷας ὀπάσσατο κυδαλίμοιο
<rtc lang="grc" translate="no">Φυλεί̈δην τε Μέγητα Θόαντά τε Μηριόνην τε
<rtc lang="grc" translate="no">καὶ Κρειοντιάδην Λυκομήδεα καὶ Μελάνιππον:
<rtc lang="grc" translate="no">βὰν δ' ἴμεν ἐς κλισίην Ἀγαμέμνονος Ἀτρεί̈δαο.
<rtc lang="grc" translate="no">αὐτίκ' ἔπειθ' ἅμα μῦθος ἔην, τετέλεστο δὲ ἔργον:
<rtc lang="grc" translate="no">ἑπτὰ μὲν ἐκ κλισίης τρίποδας φέρον, οὕς οἱ ὑπέστη,
<rtc lang="grc" translate="no">αἴθωνας δὲ λέβητας ἐείκοσι, δώδεκα δ' ἵππους:
<rtc lang="grc" translate="no">ἐκ δ' ἄγον αἶψα γυναῖκας ἀμύμονα ἔργα ἰδυίας
<rtc lang="grc" translate="no">ἕπτ', ἀτὰρ ὀγδοάτην Βρισηί̈δα καλλιπάρῃον.
<rtc lang="grc" translate="no">χρυσοῦ δὲ στήσας Ὀδυσεὺς δέκα πάντα τάλαντα
<rtc lang="grc" translate="no">ἦρχ', ἅμα δ' ἄλλοι δῶρα φέρον κούρητες Ἀχαιῶν.
<rtc lang="grc" translate="no">καὶ τὰ μὲν ἐν μέσσῃ ἀγορῇ θέσαν, ἂν δ' Ἀγαμέμνων
<rtc lang="grc" translate="no">ἵστατο: Ταλθύβιος δὲ θεῷ ἐναλίγκιος αὐδὴν
<rtc lang="grc" translate="no">κάπρον ἔχων ἐν χερσὶ παρίστατο ποιμένι λαῶν.
<rtc lang="grc" translate="no">Ἀτρεί̈δης δὲ ἐρυσσάμενος χείρεσσι μάχαιραν,
<rtc lang="grc" translate="no">ἥ οἱ πὰρ ξίφεος μέγα κουλεὸν αἰὲν ἄωρτο,
<rtc lang="grc" translate="no">κάπρου ἀπὸ τρίχας ἀρξάμενος Διὶ χεῖρας ἀνασχὼν
<rtc lang="grc" translate="no">εὔχετο: τοὶ δ' ἄρα πάντες ἐπ' αὐτόφιν εἵατο σιγῇ
<rtc lang="grc" translate="no">Ἀργεῖοι κατὰ μοῖραν ἀκούοντες βασιλῆος.
<rtc lang="grc" translate="no">εὐξάμενος δ' ἄρα εἶπεν ἰδὼν εἰς οὐρανὸν εὐρύν:
<rtc lang="grc" translate="no">ἴστω νῦν Ζεὺς πρῶτα θεῶν ὕπατος καὶ ἄριστος
<rtc lang="grc" translate="no">Γῆ τε καὶ Ἠέλιος καὶ Ἐρινύες, αἵ θ' ὑπὸ γαῖαν
<rtc lang="grc" translate="no">ἀνθρώπους τίνυνται, ὅτις κ' ἐπίορκον ὀμόσσῃ,
<rtc lang="grc" translate="no">μὴ μὲν ἐγὼ κούρῃ Βρισηί̈δι χεῖρ' ἐπένεικα,
<rtc lang="grc" translate="no">οὔτ' εὐνῆς πρόφασιν κεχρημένος οὔτέ τευ ἄλλου.
<rtc lang="grc" translate="no">ἀλλ' ἔμεν' ἀπροτίμαστος ἐνὶ κλισίῃσιν ἐμῇσιν.
<rtc lang="grc" translate="no">εἰ δέ τι τῶνδ' ἐπίορκον ἐμοὶ θεοὶ ἄλγεα δοῖεν
<rtc lang="grc" translate="no">πολλὰ μάλ', ὅσσα διδοῦσιν ὅτίς σφ' ἀλίτηται ὀμόσσας.</ruby>

<ruby><rtc lang="grc" translate="no">ἦ, καὶ ἀπὸ στόμαχον κάπρου τάμε νηλέϊ χαλκῷ.
<rtc lang="grc" translate="no">τὸν μὲν Ταλθύβιος πολιῆς ἁλὸς ἐς μέγα λαῖτμα
<rtc lang="grc" translate="no">ῥῖψ' ἐπιδινήσας βόσιν ἰχθύσιν: αὐτὰρ Ἀχιλλεὺς
<rtc lang="grc" translate="no">ἀνστὰς Ἀργείοισι φιλοπτολέμοισι μετηύδα:
<rtc lang="grc" translate="no">Ζεῦ πάτερ ἦ μεγάλας ἄτας ἄνδρεσσι διδοῖσθα:
<rtc lang="grc" translate="no">οὐκ ἂν δή ποτε θυμὸν ἐνὶ στήθεσσιν ἐμοῖσιν
<rtc lang="grc" translate="no">Ἀτρεί̈δης ὤρινε διαμπερές, οὐδέ κε κούρην
<rtc lang="grc" translate="no">ἦγεν ἐμεῦ ἀέκοντος ἀμήχανος: ἀλλά ποθι Ζεὺς
<rtc lang="grc" translate="no">ἤθελ' Ἀχαιοῖσιν θάνατον πολέεσσι γενέσθαι.
<rtc lang="grc" translate="no">νῦν δ' ἔρχεσθ' ἐπὶ δεῖπνον, ἵνα ξυνάγωμεν Ἄρηα.
<rtc lang="grc" translate="no">ὣς ἄρ' ἐφώνησεν, λῦσεν δ' ἀγορὴν αἰψηρήν.
<rtc lang="grc" translate="no">οἳ μὲν ἄρ' ἐσκίδναντο ἑὴν ἐπὶ νῆα ἕκαστος,
<rtc lang="grc" translate="no">δῶρα δὲ Μυρμιδόνες μεγαλήτορες ἀμφεπένοντο,
<rtc lang="grc" translate="no">βὰν δ' ἐπὶ νῆα φέροντες Ἀχιλλῆος θείοιο.
<rtc lang="grc" translate="no">καὶ τὰ μὲν ἐν κλισίῃσι θέσαν, κάθισαν δὲ γυναῖκας,
<rtc lang="grc" translate="no">ἵππους δ' εἰς ἀγέλην ἔλασαν θεράποντες ἀγαυοί.</ruby>

<ruby><rtc lang="grc" translate="no">Βρισηὶ̈ς δ' ἄρ' ἔπειτ' ἰκέλη χρυσέῃ Ἀφροδίτῃ
<rtc lang="grc" translate="no">ὡς ἴδε Πάτροκλον δεδαϊγμένον ὀξέϊ χαλκῷ,
<rtc lang="grc" translate="no">ἀμφ' αὐτῷ χυμένη λίγ' ἐκώκυε, χερσὶ δ' ἄμυσσε
<rtc lang="grc" translate="no">στήθεά τ' ἠδ' ἁπαλὴν δειρὴν ἰδὲ καλὰ πρόσωπα.
<rtc lang="grc" translate="no">εἶπε δ' ἄρα κλαίουσα γυνὴ ἐϊκυῖα θεῇσι:
<rtc lang="grc" translate="no">Πάτροκλέ μοι δειλῇ πλεῖστον κεχαρισμένε θυμῷ
<rtc lang="grc" translate="no">ζωὸν μέν σε ἔλειπον ἐγὼ κλισίηθεν ἰοῦσα,
<rtc lang="grc" translate="no">νῦν δέ σε τεθνηῶτα κιχάνομαι ὄρχαμε λαῶν
<rtc lang="grc" translate="no">ἂψ ἀνιοῦσ': ὥς μοι δέχεται κακὸν ἐκ κακοῦ αἰεί.
<rtc lang="grc" translate="no">ἄνδρα μὲν ᾧ ἔδοσάν με πατὴρ καὶ πότνια μήτηρ
<rtc lang="grc" translate="no">εἶδον πρὸ πτόλιος δεδαϊγμένον ὀξέϊ χαλκῷ,
<rtc lang="grc" translate="no">τρεῖς τε κασιγνήτους, τούς μοι μία γείνατο μήτηρ,
<rtc lang="grc" translate="no">κηδείους, οἳ πάντες ὀλέθριον ἦμαρ ἐπέσπον.
<rtc lang="grc" translate="no">οὐδὲ μὲν οὐδέ μ' ἔασκες, ὅτ' ἄνδρ' ἐμὸν ὠκὺς Ἀχιλλεὺς
<rtc lang="grc" translate="no">ἔκτεινεν, πέρσεν δὲ πόλιν θείοιο Μύνητος,
<rtc lang="grc" translate="no">κλαίειν, ἀλλά μ' ἔφασκες Ἀχιλλῆος θείοιο
<rtc lang="grc" translate="no">κουριδίην ἄλοχον θήσειν, ἄξειν τ' ἐνὶ νηυσὶν
<rtc lang="grc" translate="no">ἐς Φθίην, δαίσειν δὲ γάμον μετὰ Μυρμιδόνεσσι.
<rtc lang="grc" translate="no">τώ σ' ἄμοτον κλαίω τεθνηότα μείλιχον αἰεί.</ruby>

<ruby><rtc lang="grc" translate="no">ὣς ἔφατο κλαίουσ', ἐπὶ δὲ στενάχοντο γυναῖκες
<rtc lang="grc" translate="no">Πάτροκλον πρόφασιν, σφῶν δ' αὐτῶν κήδε' ἑκάστη.
<rtc lang="grc" translate="no">αὐτὸν δ' ἀμφὶ γέροντες Ἀχαιῶν ἠγερέθοντο
<rtc lang="grc" translate="no">λισσόμενοι δειπνῆσαι: ὃ δ' ἠρνεῖτο στεναχίζων:
<rtc lang="grc" translate="no">λίσσομαι, εἴ τις ἔμοιγε φίλων ἐπιπείθεθ' ἑταίρων,
<rtc lang="grc" translate="no">μή με πρὶν σίτοιο κελεύετε μηδὲ ποτῆτος
<rtc lang="grc" translate="no">ἄσασθαι φίλον ἦτορ, ἐπεί μ' ἄχος αἰνὸν ἱκάνει:
<rtc lang="grc" translate="no">δύντα δ' ἐς ἠέλιον μενέω καὶ τλήσομαι ἔμπης.
<rtc lang="grc" translate="no">ὣς εἰπὼν ἄλλους μὲν ἀπεσκέδασεν βασιλῆας,
<rtc lang="grc" translate="no">δοιὼ δ' Ἀτρεί̈δα μενέτην καὶ δῖος Ὀδυσσεὺς
<rtc lang="grc" translate="no">Νέστωρ Ἰδομενεύς τε γέρων θ' ἱππηλάτα Φοῖνιξ
<rtc lang="grc" translate="no">τέρποντες πυκινῶς ἀκαχήμενον: οὐδέ τι θυμῷ
<rtc lang="grc" translate="no">τέρπετο, πρὶν πολέμου στόμα δύμεναι αἱματόεντος.
<rtc lang="grc" translate="no">μνησάμενος δ' ἁδινῶς ἀνενείκατο φώνησέν τε:
<rtc lang="grc" translate="no">ἦ ῥά νύ μοί ποτε καὶ σὺ δυσάμμορε φίλταθ' ἑταίρων
<rtc lang="grc" translate="no">αὐτὸς ἐνὶ κλισίῃ λαρὸν παρὰ δεῖπνον ἔθηκας
<rtc lang="grc" translate="no">αἶψα καὶ ὀτραλέως, ὁπότε σπερχοίατ' Ἀχαιοὶ
<rtc lang="grc" translate="no">Τρωσὶν ἐφ' ἱπποδάμοισι φέρειν πολύδακρυν Ἄρηα.
<rtc lang="grc" translate="no">νῦν δὲ σὺ μὲν κεῖσαι δεδαϊγμένος, αὐτὰρ ἐμὸν κῆρ
<rtc lang="grc" translate="no">ἄκμηνον πόσιος καὶ ἐδητύος ἔνδον ἐόντων
<rtc lang="grc" translate="no">σῇ ποθῇ: οὐ μὲν γάρ τι κακώτερον ἄλλο πάθοιμι,
<rtc lang="grc" translate="no">οὐδ' εἴ κεν τοῦ πατρὸς ἀποφθιμένοιο πυθοίμην,
<rtc lang="grc" translate="no">ὅς που νῦν Φθίηφι τέρεν κατὰ δάκρυον εἴβει
<rtc lang="grc" translate="no">χήτεϊ τοιοῦδ' υἷος: ὃ δ' ἀλλοδαπῷ ἐνὶ δήμῳ
<rtc lang="grc" translate="no">εἵνεκα ῥιγεδανῆς Ἑλένης Τρωσὶν πολεμίζω:
<rtc lang="grc" translate="no">ἠὲ τὸν ὃς Σκύρῳ μοι ἔνι τρέφεται φίλος υἱός,
<rtc lang="grc" translate="no">εἴ που ἔτι ζώει γε Νεοπτόλεμος θεοειδής.
<rtc lang="grc" translate="no">πρὶν μὲν γάρ μοι θυμὸς ἐνὶ στήθεσσιν ἐώλπει
<rtc lang="grc" translate="no">οἶον ἐμὲ φθίσεσθαι ἀπ' Ἄργεος ἱπποβότοιο
<rtc lang="grc" translate="no">αὐτοῦ ἐνὶ Τροίῃ, σὲ δέ τε Φθίην δὲ νέεσθαι,
<rtc lang="grc" translate="no">ὡς ἄν μοι τὸν παῖδα θοῇ ἐνὶ νηὶ̈ μελαίνῃ
<rtc lang="grc" translate="no">Σκυρόθεν ἐξαγάγοις καί οἱ δείξειας ἕκαστα
<rtc lang="grc" translate="no">κτῆσιν ἐμὴν δμῶάς τε καὶ ὑψερεφὲς μέγα δῶμα.
<rtc lang="grc" translate="no">ἤδη γὰρ Πηλῆά γ' ὀί̈ομαι ἢ κατὰ πάμπαν
<rtc lang="grc" translate="no">τεθνάμεν, ἤ που τυτθὸν ἔτι ζώοντ' ἀκάχησθαι
<rtc lang="grc" translate="no">γήραί̈ τε στυγερῷ καὶ ἐμὴν ποτιδέγμενον αἰεὶ
<rtc lang="grc" translate="no">λυγρὴν ἀγγελίην, ὅτ' ἀποφθιμένοιο πύθηται.</ruby>

<ruby><rtc lang="grc" translate="no">ὣς ἔφατο κλαίων, ἐπὶ δὲ στενάχοντο γέροντες,
<rtc lang="grc" translate="no">μνησάμενοι τὰ ἕκαστος ἐνὶ μεγάροισιν ἔλειπον:
<rtc lang="grc" translate="no">μυρομένους δ' ἄρα τούς γε ἰδὼν ἐλέησε Κρονίων,
<rtc lang="grc" translate="no">αἶψα δ' Ἀθηναίην ἔπεα πτερόεντα προσηύδα:
<rtc lang="grc" translate="no">τέκνον ἐμόν, δὴ πάμπαν ἀποίχεαι ἀνδρὸς ἑῆος.
<rtc lang="grc" translate="no">ἦ νύ τοι οὐκέτι πάγχυ μετὰ φρεσὶ μέμβλετ' Ἀχιλλεύς;
<rtc lang="grc" translate="no">κεῖνος ὅ γε προπάροιθε νεῶν ὀρθοκραιράων
<rtc lang="grc" translate="no">ἧσται ὀδυρόμενος ἕταρον φίλον: οἳ δὲ δὴ ἄλλοι
<rtc lang="grc" translate="no">οἴχονται μετὰ δεῖπνον, ὃ δ' ἄκμηνος καὶ ἄπαστος.
<rtc lang="grc" translate="no">ἀλλ' ἴθι οἱ νέκτάρ τε καὶ ἀμβροσίην ἐρατεινὴν
<rtc lang="grc" translate="no">στάξον ἐνὶ στήθεσσ', ἵνα μή μιν λιμὸς ἵκηται.</ruby>

<ruby><rtc lang="grc" translate="no">ὣς εἰπὼν ὄτρυνε πάρος μεμαυῖαν Ἀθήνην:
<rtc lang="grc" translate="no">ἣ δ' ἅρπῃ ἐϊκυῖα τανυπτέρυγι λιγυφώνῳ
<rtc lang="grc" translate="no">οὐρανοῦ ἐκκατεπᾶλτο δι' αἰθέρος. αὐτὰρ Ἀχαιοὶ
<rtc lang="grc" translate="no">αὐτίκα θωρήσσοντο κατὰ στρατόν: ἣ δ' Ἀχιλῆϊ
<rtc lang="grc" translate="no">νέκταρ ἐνὶ στήθεσσι καὶ ἀμβροσίην ἐρατεινὴν
<rtc lang="grc" translate="no">στάξ', ἵνα μή μιν λιμὸς ἀτερπὴς γούναθ' ἵκοιτο:
<rtc lang="grc" translate="no">αὐτὴ δὲ πρὸς πατρὸς ἐρισθενέος πυκινὸν δῶ
<rtc lang="grc" translate="no">ᾤχετο, τοὶ δ' ἀπάνευθε νεῶν ἐχέοντο θοάων.
<rtc lang="grc" translate="no">ὡς δ' ὅτε ταρφειαὶ νιφάδες Διὸς ἐκποτέονται
<rtc lang="grc" translate="no">ψυχραὶ ὑπὸ ῥιπῆς αἰθρηγενέος Βορέαο,
<rtc lang="grc" translate="no">ὣς τότε ταρφειαὶ κόρυθες λαμπρὸν γανόωσαι
<rtc lang="grc" translate="no">νηῶν ἐκφορέοντο καὶ ἀσπίδες ὀμφαλόεσσαι
<rtc lang="grc" translate="no">θώρηκές τε κραταιγύαλοι καὶ μείλινα δοῦρα.
<rtc lang="grc" translate="no">αἴγλη δ' οὐρανὸν ἷκε, γέλασσε δὲ πᾶσα περὶ χθὼν
<rtc lang="grc" translate="no">χαλκοῦ ὑπὸ στεροπῆς: ὑπὸ δὲ κτύπος ὄρνυτο ποσσὶν
<rtc lang="grc" translate="no">ἀνδρῶν: ἐν δὲ μέσοισι κορύσσετο δῖος Ἀχιλλεύς.
<rtc lang="grc" translate="no">τοῦ καὶ ὀδόντων μὲν καναχὴ πέλε, τὼ δέ οἱ ὄσσε
<rtc lang="grc" translate="no">λαμπέσθην ὡς εἴ τε πυρὸς σέλας, ἐν δέ οἱ ἦτορ
<rtc lang="grc" translate="no">δῦν' ἄχος ἄτλητον: ὃ δ' ἄρα Τρωσὶν μενεαίνων
<rtc lang="grc" translate="no">δύσετο δῶρα θεοῦ, τά οἱ Ἥφαιστος κάμε τεύχων.
<rtc lang="grc" translate="no">κνημῖδας μὲν πρῶτα περὶ κνήμῃσιν ἔθηκε
<rtc lang="grc" translate="no">καλὰς ἀργυρέοισιν ἐπισφυρίοις ἀραρυίας:
<rtc lang="grc" translate="no">δεύτερον αὖ θώρηκα περὶ στήθεσσιν ἔδυνεν.
<rtc lang="grc" translate="no">ἀμφὶ δ' ἄρ' ὤμοισιν βάλετο ξίφος ἀργυρόηλον
<rtc lang="grc" translate="no">χάλκεον: αὐτὰρ ἔπειτα σάκος μέγα τε στιβαρόν τε
<rtc lang="grc" translate="no">εἵλετο, τοῦ δ' ἀπάνευθε σέλας γένετ' ἠύ̈τε μήνης.
<rtc lang="grc" translate="no">ὡς δ' ὅτ' ἂν ἐκ πόντοιο σέλας ναύτῃσι φανήῃ
<rtc lang="grc" translate="no">καιομένοιο πυρός, τό τε καίεται ὑψόθ' ὄρεσφι
<rtc lang="grc" translate="no">σταθμῷ ἐν οἰοπόλῳ: τοὺς δ' οὐκ ἐθέλοντας ἄελλαι
<rtc lang="grc" translate="no">πόντον ἐπ' ἰχθυόεντα φίλων ἀπάνευθε φέρουσιν:
<rtc lang="grc" translate="no">ὣς ἀπ' Ἀχιλλῆος σάκεος σέλας αἰθέρ' ἵκανε
<rtc lang="grc" translate="no">καλοῦ δαιδαλέου: περὶ δὲ τρυφάλειαν ἀείρας
<rtc lang="grc" translate="no">κρατὶ θέτο βριαρήν: ἣ δ' ἀστὴρ ὣς ἀπέλαμπεν
<rtc lang="grc" translate="no">ἵππουρις τρυφάλεια, περισσείοντο δ' ἔθειραι
<rtc lang="grc" translate="no">χρύσεαι, ἃς Ἥφαιστος ἵει λόφον ἀμφὶ θαμειάς.
<rtc lang="grc" translate="no">πειρήθη δ' ἕο αὐτοῦ ἐν ἔντεσι δῖος Ἀχιλλεύς,
<rtc lang="grc" translate="no">εἰ οἷ ἐφαρμόσσειε καὶ ἐντρέχοι ἀγλαὰ γυῖα:
<rtc lang="grc" translate="no">τῷ δ' εὖτε πτερὰ γίγνετ', ἄειρε δὲ ποιμένα λαῶν.
<rtc lang="grc" translate="no">ἐκ δ' ἄρα σύριγγος πατρώϊον ἐσπάσατ' ἔγχος
<rtc lang="grc" translate="no">βριθὺ μέγα στιβαρόν: τὸ μὲν οὐ δύνατ' ἄλλος Ἀχαιῶν
<rtc lang="grc" translate="no">πάλλειν, ἀλλά μιν οἶος ἐπίστατο πῆλαι Ἀχιλλεύς:
<rtc lang="grc" translate="no">Πηλιάδα μελίην, τὴν πατρὶ φίλῳ πόρε Χείρων
<rtc lang="grc" translate="no">Πηλίου ἐκ κορυφῆς φόνον ἔμμεναι ἡρώεσσιν:
<rtc lang="grc" translate="no">ἵππους δ' Αὐτομέδων τε καὶ Ἄλκιμος ἀμφιέποντες
<rtc lang="grc" translate="no">ζεύγνυον: ἀμφὶ δὲ καλὰ λέπαδν' ἕσαν, ἐν δὲ χαλινοὺς
<rtc lang="grc" translate="no">γαμφηλῇς ἔβαλον, κατὰ δ' ἡνία τεῖναν ὀπίσσω
<rtc lang="grc" translate="no">κολλητὸν ποτὶ δίφρον. ὃ δὲ μάστιγα φαεινὴν
<rtc lang="grc" translate="no">χειρὶ λαβὼν ἀραρυῖαν ἐφ' ἵπποιιν ἀνόρουσεν
<rtc lang="grc" translate="no">Αὐτομέδων: ὄπιθεν δὲ κορυσσάμενος βῆ Ἀχιλλεὺς
<rtc lang="grc" translate="no">τεύχεσι παμφαίνων ὥς τ' ἠλέκτωρ Ὑπερίων,
<rtc lang="grc" translate="no">σμερδαλέον δ' ἵπποισιν ἐκέκλετο πατρὸς ἑοῖο:
<rtc lang="grc" translate="no">Ξάνθέ τε καὶ Βαλίε τηλεκλυτὰ τέκνα Ποδάργης
<rtc lang="grc" translate="no">ἄλλως δὴ φράζεσθε σαωσέμεν ἡνιοχῆα
<rtc lang="grc" translate="no">ἂψ Δαναῶν ἐς ὅμιλον ἐπεί χ' ἕωμεν πολέμοιο,
<rtc lang="grc" translate="no">μηδ' ὡς Πάτροκλον λίπετ' αὐτόθι τεθνηῶτα.</ruby>

<ruby><rtc lang="grc" translate="no">τὸν δ' ἄρ' ὑπὸ ζυγόφι προσέφη πόδας αἰόλος ἵππος
<rtc lang="grc" translate="no">Ξάνθος, ἄφαρ δ' ἤμυσε καρήατι: πᾶσα δὲ χαίτη
<rtc lang="grc" translate="no">ζεύγλης ἐξεριποῦσα παρὰ ζυγὸν οὖδας ἵκανεν:
<rtc lang="grc" translate="no">αὐδήεντα δ' ἔθηκε θεὰ λευκώλενος Ἥρη:
<rtc lang="grc" translate="no">καὶ λίην σ' ἔτι νῦν γε σαώσομεν ὄβριμ' Ἀχιλλεῦ:
<rtc lang="grc" translate="no">ἀλλά τοι ἐγγύθεν ἦμαρ ὀλέθριον: οὐδέ τοι ἡμεῖς
<rtc lang="grc" translate="no">αἴτιοι, ἀλλὰ θεός τε μέγας καὶ Μοῖρα κραταιή.
<rtc lang="grc" translate="no">οὐδὲ γὰρ ἡμετέρῃ βραδυτῆτί τε νωχελίῃ τε
<rtc lang="grc" translate="no">Τρῶες ἀπ' ὤμοιιν Πατρόκλου τεύχε' ἕλοντο:
<rtc lang="grc" translate="no">ἀλλὰ θεῶν ὤριστος, ὃν ἠύ̈κομος τέκε Λητώ,
<rtc lang="grc" translate="no">ἔκταν' ἐνὶ προμάχοισι καὶ Ἕκτορι κῦδος ἔδωκε.
<rtc lang="grc" translate="no">νῶϊ δὲ καί κεν ἅμα πνοιῇ Ζεφύροιο θέοιμεν,
<rtc lang="grc" translate="no">ἥν περ ἐλαφροτάτην φάσ' ἔμμεναι: ἀλλὰ σοὶ αὐτῷ
<rtc lang="grc" translate="no">μόρσιμόν ἐστι θεῷ τε καὶ ἀνέρι ἶφι δαμῆναι.</ruby>

<ruby><rtc lang="grc" translate="no">ὣς ἄρα φωνήσαντος Ἐρινύες ἔσχεθον αὐδήν.
<rtc lang="grc" translate="no">τὸν δὲ μέγ' ὀχθήσας προσέφη πόδας ὠκὺς Ἀχιλλεύς:
<rtc lang="grc" translate="no">Ξάνθε τί μοι θάνατον μαντεύεαι; οὐδέ τί σε χρή.
<rtc lang="grc" translate="no">εὖ νυ τὸ οἶδα καὶ αὐτὸς ὅ μοι μόρος ἐνθάδ' ὀλέσθαι
<rtc lang="grc" translate="no">νόσφι φίλου πατρὸς καὶ μητέρος: ἀλλὰ καὶ ἔμπης
<rtc lang="grc" translate="no">οὐ λήξω πρὶν Τρῶας ἅδην ἐλάσαι πολέμοιο.</ruby>

<ruby><rtc lang="grc" translate="no">ἦ ῥα, καὶ ἐν πρώτοις ἰάχων ἔχε μώνυχας ἵππους.</ruby>
</ol>

<nav>
	<a href="#!/" rel="contents">Table of Contents</a>
	<a href="#!/iliad/book18/" rel="prev">Previous</a>
	<a href="#!/iliad/book20/" rel="next">Next</a>
</nav>
</section>
<!--#include file="../copyright.html" -->
</article>
