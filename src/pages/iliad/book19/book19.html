<h2>Book 19</h2>

<ruby><rtc lang="grc" translate="no">Ἠὼς μὲν κροκόπεπλος ἀπ' Ὠκεανοῖο ῥοάων<br/>
ὄρνυθ', ἵν' ἀθανάτοισι φόως φέροι ἠδὲ βροτοῖσιν:<br/>
ἣ δ' ἐς νῆας ἵκανε θεοῦ πάρα δῶρα φέρουσα.<br/>
εὗρε δὲ Πατρόκλῳ περικείμενον ὃν φίλον υἱὸν<br/>
κλαίοντα λιγέως: πολέες δ' ἀμφ' αὐτὸν ἑταῖροι<br/>
μύρονθ': ἣ δ' ἐν τοῖσι παρίστατο δῖα θεάων,<br/>
ἔν τ' ἄρα οἱ φῦ χειρὶ ἔπος τ' ἔφατ' ἔκ τ' ὀνόμαζε:<br/>
τέκνον ἐμὸν τοῦτον μὲν ἐάσομεν ἀχνύμενοί περ<br/>
κεῖσθαι, ἐπεὶ δὴ πρῶτα θεῶν ἰότητι δαμάσθη:<br/>
τύνη δ' Ἡφαίστοιο πάρα κλυτὰ τεύχεα δέξο<br/>
καλὰ μάλ', οἷ' οὔ πώ τις ἀνὴρ ὤμοισι φόρησεν.</ruby>

<ruby><rtc lang="grc" translate="no">ὡς ἄρα φωνήσασα θεὰ κατὰ τεύχε' ἔθηκε<br/>
πρόσθεν Ἀχιλλῆος: τὰ δ' ἀνέβραχε δαίδαλα πάντα.<br/>
Μυρμιδόνας δ' ἄρα πάντας ἕλε τρόμος, οὐδέ τις ἔτλη<br/>
ἄντην εἰσιδέειν, ἀλλ' ἔτρεσαν. αὐτὰρ Ἀχιλλεὺς<br/>
ὡς εἶδ', ὥς μιν μᾶλλον ἔδυ χόλος, ἐν δέ οἱ ὄσσε<br/>
δεινὸν ὑπὸ βλεφάρων ὡς εἰ σέλας ἐξεφάανθεν:<br/>
τέρπετο δ' ἐν χείρεσσιν ἔχων θεοῦ ἀγλαὰ δῶρα.<br/>
αὐτὰρ ἐπεὶ φρεσὶν ᾗσι τετάρπετο δαίδαλα λεύσσων<br/>
αὐτίκα μητέρα ἣν ἔπεα πτερόεντα προσηύδα:<br/>
μῆτερ ἐμὴ τὰ μὲν ὅπλα θεὸς πόρεν οἷ' ἐπιεικὲς<br/>
ἔργ' ἔμεν ἀθανάτων, μὴ δὲ βροτὸν ἄνδρα τελέσσαι.<br/>
νῦν δ' ἤτοι μὲν ἐγὼ θωρήξομαι: ἀλλὰ μάλ' αἰνῶς<br/>
δείδω μή μοι τόφρα Μενοιτίου ἄλκιμον υἱὸν<br/>
μυῖαι καδδῦσαι κατὰ χαλκοτύπους ὠτειλὰς<br/>
εὐλὰς ἐγγείνωνται, ἀεικίσσωσι δὲ νεκρόν,<br/>
ἐκ δ' αἰὼν πέφαται, κατὰ δὲ χρόα πάντα σαπήῃ.</ruby>

<ruby><rtc lang="grc" translate="no">τὸν δ' ἠμείβετ' ἔπειτα θεὰ Θέτις ἀργυρόπεζα:<br/>
τέκνον μή τοι ταῦτα μετὰ φρεσὶ σῇσι μελόντων.<br/>
τῷ μὲν ἐγὼ πειρήσω ἀλαλκεῖν ἄγρια φῦλα<br/>
μυίας, αἵ ῥά τε φῶτας ἀρηϊφάτους κατέδουσιν:<br/>
ἤν περ γὰρ κεῖταί γε τελεσφόρον εἰς ἐνιαυτόν,<br/>
αἰεὶ τῷ γ' ἔσται χρὼς ἔμπεδος, ἢ καὶ ἀρείων.<br/>
ἀλλὰ σύ γ' εἰς ἀγορὴν καλέσας ἥρωας Ἀχαιοὺς<br/>
μῆνιν ἀποειπὼν Ἀγαμέμνονι ποιμένι λαῶν<br/>
αἶψα μάλ' ἐς πόλεμον θωρήσσεο, δύσεο δ' ἀλκήν.<br/>
ὣς ἄρα φωνήσασα μένος πολυθαρσὲς ἐνῆκε,<br/>
Πατρόκλῳ δ' αὖτ' ἀμβροσίην καὶ νέκταρ ἐρυθρὸν<br/>
στάξε κατὰ ῥινῶν, ἵνα οἱ χρὼς ἔμπεδος εἴη.</ruby>

<ruby><rtc lang="grc" translate="no">αὐτὰρ ὃ βῆ παρὰ θῖνα θαλάσσης δῖος Ἀχιλλεὺς<br/>
σμερδαλέα ἰάχων, ὦρσεν δ' ἥρωας Ἀχαιούς.<br/>
καί ῥ' οἵ περ τὸ πάρος γε νεῶν ἐν ἀγῶνι μένεσκον<br/>
οἵ τε κυβερνῆται καὶ ἔχον οἰήϊα νηῶν<br/>
καὶ ταμίαι παρὰ νηυσὶν ἔσαν σίτοιο δοτῆρες,<br/>
καὶ μὴν οἳ τότε γ' εἰς ἀγορὴν ἴσαν, οὕνεκ' Ἀχιλλεὺς<br/>
ἐξεφάνη, δηρὸν δὲ μάχης ἐπέπαυτ' ἀλεγεινῆς.<br/>
τὼ δὲ δύω σκάζοντε βάτην Ἄρεος θεράποντε<br/>
Τυδεί̈δης τε μενεπτόλεμος καὶ δῖος Ὀδυσσεὺς<br/>
ἔγχει ἐρειδομένω: ἔτι γὰρ ἔχον ἕλκεα λυγρά:<br/>
κὰδ δὲ μετὰ πρώτῃ ἀγορῇ ἵζοντο κιόντες.<br/>
αὐτὰρ ὃ δεύτατος ἦλθεν ἄναξ ἀνδρῶν Ἀγαμέμνων<br/>
ἕλκος ἔχων: καὶ γὰρ τὸν ἐνὶ κρατερῇ ὑσμίνῃ<br/>
οὖτα Κόων Ἀντηνορίδης χαλκήρεϊ δουρί.<br/>
αὐτὰρ ἐπεὶ δὴ πάντες ἀολλίσθησαν Ἀχαιοί,<br/>
τοῖσι δ' ἀνιστάμενος μετέφη πόδας ὠκὺς Ἀχιλλεύς:<br/>
Ἀτρεί̈δη ἦ ἄρ τι τόδ' ἀμφοτέροισιν ἄρειον<br/>
ἔπλετο σοὶ καὶ ἐμοί, ὅ τε νῶί̈ περ ἀχνυμένω κῆρ<br/>
θυμοβόρῳ ἔριδι μενεήναμεν εἵνεκα κούρης;<br/>
τὴν ὄφελ' ἐν νήεσσι κατακτάμεν Ἄρτεμις ἰῷ<br/>
ἤματι τῷ ὅτ' ἐγὼν ἑλόμην Λυρνησσὸν ὀλέσσας:<br/>
τώ κ' οὐ τόσσοι Ἀχαιοὶ ὀδὰξ ἕλον ἄσπετον οὖδας<br/>
δυσμενέων ὑπὸ χερσὶν ἐμεῦ ἀπομηνίσαντος.<br/>
Ἕκτορι μὲν καὶ Τρωσὶ τὸ κέρδιον: αὐτὰρ Ἀχαιοὺς<br/>
δηρὸν ἐμῆς καὶ σῆς ἔριδος μνήσεσθαι ὀί̈ω.<br/>
ἀλλὰ τὰ μὲν προτετύχθαι ἐάσομεν ἀχνύμενοί περ<br/>
θυμὸν ἐνὶ στήθεσσι φίλον δαμάσαντες ἀνάγκῃ:<br/>
νῦν δ' ἤτοι μὲν ἐγὼ παύω χόλον, οὐδέ τί με χρὴ<br/>
ἀσκελέως αἰεὶ μενεαινέμεν: ἀλλ' ἄγε θᾶσσον<br/>
ὄτρυνον πόλεμον δὲ κάρη κομόωντας Ἀχαιούς,<br/>
ὄφρ' ἔτι καὶ Τρώων πειρήσομαι ἀντίον ἐλθὼν<br/>
αἴ κ' ἐθέλωσ' ἐπὶ νηυσὶν ἰαύειν: ἀλλά τιν' οἴω<br/>
ἀσπασίως αὐτῶν γόνυ κάμψειν, ὅς κε φύγῃσι<br/>
δηί̈ου ἐκ πολέμοιο ὑπ' ἔγχεος ἡμετέροιο.<br/>
ὣς ἔφαθ', οἳ δ' ἐχάρησαν ἐϋκνήμιδες Ἀχαιοὶ<br/>
μῆνιν ἀπειπόντος μεγαθύμου Πηλεί̈ωνος.<br/>
τοῖσι δὲ καὶ μετέειπεν ἄναξ ἀνδρῶν Ἀγαμέμνων<br/>
αὐτόθεν ἐξ ἕδρης, οὐδ' ἐν μέσσοισιν ἀναστάς:<br/>
ὦ φίλοι ἥρωες Δαναοὶ θεράποντες Ἄρηος<br/>
ἑσταότος μὲν καλὸν ἀκούειν, οὐδὲ ἔοικεν<br/>
ὑββάλλειν: χαλεπὸν γὰρ ἐπισταμένῳ περ ἐόντι.<br/>
ἀνδρῶν δ' ἐν πολλῷ ὁμάδῳ πῶς κέν τις ἀκούσαι<br/>
ἢ εἴποι; βλάβεται δὲ λιγύς περ ἐὼν ἀγορητής.<br/>
Πηλεί̈δῃ μὲν ἐγὼν ἐνδείξομαι: αὐτὰρ οἱ ἄλλοι<br/>
σύνθεσθ' Ἀργεῖοι, μῦθόν τ' εὖ γνῶτε ἕκαστος.<br/>
πολλάκι δή μοι τοῦτον Ἀχαιοὶ μῦθον ἔειπον<br/>
καί τέ με νεικείεσκον: ἐγὼ δ' οὐκ αἴτιός εἰμι,<br/>
ἀλλὰ Ζεὺς καὶ Μοῖρα καὶ ἠεροφοῖτις Ἐρινύς,<br/>
οἵ τέ μοι εἰν ἀγορῇ φρεσὶν ἔμβαλον ἄγριον ἄτην,<br/>
ἤματι τῷ ὅτ' Ἀχιλλῆος γέρας αὐτὸς ἀπηύρων.<br/>
ἀλλὰ τί κεν ῥέξαιμι; θεὸς διὰ πάντα τελευτᾷ.<br/>
πρέσβα Διὸς θυγάτηρ Ἄτη, ἣ πάντας ἀᾶται,<br/>
οὐλομένη: τῇ μέν θ' ἁπαλοὶ πόδες: οὐ γὰρ ἐπ' οὔδει<br/>
πίλναται, ἀλλ' ἄρα ἥ γε κατ' ἀνδρῶν κράατα βαίνει<br/>
βλάπτουσ' ἀνθρώπους: κατὰ δ' οὖν ἕτερόν γε πέδησε.<br/>
καὶ γὰρ δή νύ ποτε Ζεὺς ἄσατο, τόν περ ἄριστον<br/>
ἀνδρῶν ἠδὲ θεῶν φασ' ἔμμεναι: ἀλλ' ἄρα καὶ τὸν<br/>
Ἥρη θῆλυς ἐοῦσα δολοφροσύνῃς ἀπάτησεν,<br/>
ἤματι τῷ ὅτ' ἔμελλε βίην Ἡρακληείην<br/>
Ἀλκμήνη τέξεσθαι ἐϋστεφάνῳ ἐνὶ Θήβῃ.<br/>
ἤτοι ὅ γ' εὐχόμενος μετέφη πάντεσσι θεοῖσι:<br/>
κέκλυτέ μευ πάντές τε θεοὶ πᾶσαί τε θέαιναι,<br/>
ὄφρ' εἴπω τά με θυμὸς ἐνὶ στήθεσσιν ἀνώγει.<br/>
σήμερον ἄνδρα φόως δὲ μογοστόκος Εἰλείθυια<br/>
ἐκφανεῖ, ὃς πάντεσσι περικτιόνεσσιν ἀνάξει,<br/>
τῶν ἀνδρῶν γενεῆς οἵ θ' αἵματος ἐξ ἐμεῦ εἰσί.<br/>
τὸν δὲ δολοφρονέουσα προσηύδα πότνια Ἥρη:<br/>
ψευστήσεις, οὐδ' αὖτε τέλος μύθῳ ἐπιθήσεις.<br/>
εἰ δ' ἄγε νῦν μοι ὄμοσσον Ὀλύμπιε καρτερὸν ὅρκον,<br/>
ἦ μὲν τὸν πάντεσσι περικτιόνεσσιν ἀνάξειν<br/>
ὅς κεν ἐπ' ἤματι τῷδε πέσῃ μετὰ ποσσὶ γυναικὸς<br/>
τῶν ἀνδρῶν οἳ σῆς ἐξ αἵματός εἰσι γενέθλης.<br/>
ὣς ἔφατο: Ζεὺς δ' οὔ τι δολοφροσύνην ἐνόησεν,<br/>
ἀλλ' ὄμοσεν μέγαν ὅρκον, ἔπειτα δὲ πολλὸν ἀάσθη.<br/>
Ἥρη δ' ἀί̈ξασα λίπεν ῥίον Οὐλύμποιο,<br/>
καρπαλίμως δ' ἵκετ' Ἄργος Ἀχαιικόν, ἔνθ' ἄρα ᾔδη<br/>
ἰφθίμην ἄλοχον Σθενέλου Περσηϊάδαο.<br/>
ἣ δ' ἐκύει φίλον υἱόν, ὃ δ' ἕβδομος ἑστήκει μείς:<br/>
ἐκ δ' ἄγαγε πρὸ φόως δὲ καὶ ἠλιτόμηνον ἐόντα,<br/>
Ἀλκμήνης δ' ἀπέπαυσε τόκον, σχέθε δ' Εἰλειθυίας.<br/>
αὐτὴ δ' ἀγγελέουσα Δία Κρονίωνα προσηύδα:<br/>
Ζεῦ πάτερ ἀργικέραυνε ἔπος τί τοι ἐν φρεσὶ θήσω:<br/>
ἤδη ἀνὴρ γέγον' ἐσθλὸς ὃς Ἀργείοισιν ἀνάξει<br/>
Εὐρυσθεὺς Σθενέλοιο πάϊς Περσηϊάδαο<br/>
σὸν γένος: οὔ οἱ ἀεικὲς ἀνασσέμεν Ἀργείοισιν.<br/>
ὣς φάτο, τὸν δ' ἄχος ὀξὺ κατὰ φρένα τύψε βαθεῖαν:<br/>
αὐτίκα δ' εἷλ' Ἄτην κεφαλῆς λιπαροπλοκάμοιο<br/>
χωόμενος φρεσὶν ᾗσι, καὶ ὤμοσε καρτερὸν ὅρκον<br/>
μή ποτ' ἐς Οὔλυμπόν τε καὶ οὐρανὸν ἀστερόεντα<br/>
αὖτις ἐλεύσεσθαι Ἄτην, ἣ πάντας ἀᾶται.<br/>
ὣς εἰπὼν ἔρριψεν ἀπ' οὐρανοῦ ἀστερόεντος<br/>
χειρὶ περιστρέψας: τάχα δ' ἵκετο ἔργ' ἀνθρώπων.<br/>
τὴν αἰεὶ στενάχεσχ' ὅθ' ἑὸν φίλον υἱὸν ὁρῷτο<br/>
ἔργον ἀεικὲς ἔχοντα ὑπ' Εὐρυσθῆος ἀέθλων.<br/>
ὣς καὶ ἐγών, ὅτε δ' αὖτε μέγας κορυθαίολος Ἕκτωρ<br/>
Ἀργείους ὀλέκεσκεν ἐπὶ πρυμνῇσι νέεσσιν,<br/>
οὐ δυνάμην λελαθέσθ' Ἄτης ᾗ πρῶτον ἀάσθην.<br/>
ἀλλ' ἐπεὶ ἀασάμην καί μευ φρένας ἐξέλετο Ζεύς,<br/>
ἂψ ἐθέλω ἀρέσαι, δόμεναί τ' ἀπερείσι' ἄποινα:<br/>
ἀλλ' ὄρσευ πόλεμον δὲ καὶ ἄλλους ὄρνυθι λαούς.<br/>
δῶρα δ' ἐγὼν ὅδε πάντα παρασχέμεν ὅσσά τοι ἐλθὼν<br/>
χθιζὸς ἐνὶ κλισίῃσιν ὑπέσχετο δῖος Ὀδυσσεύς.<br/>
εἰ δ' ἐθέλεις, ἐπίμεινον ἐπειγόμενός περ Ἄρηος,<br/>
δῶρα δέ τοι θεράποντες ἐμῆς παρὰ νηὸς ἑλόντες<br/>
οἴσουσ', ὄφρα ἴδηαι ὅ τοι μενοεικέα δώσω.</ruby>

<ruby><rtc lang="grc" translate="no">τὸν δ' ἀπαμειβόμενος προσέφη πόδας ὠκὺς Ἀχιλλεύς:<br/>
Ἀτρεί̈δη κύδιστε ἄναξ ἀνδρῶν Ἀγάμεμνον<br/>
δῶρα μὲν αἴ κ' ἐθέλῃσθα παρασχέμεν, ὡς ἐπιεικές,<br/>
ἤ τ' ἐχέμεν παρὰ σοί: νῦν δὲ μνησώμεθα χάρμης<br/>
αἶψα μάλ': οὐ γὰρ χρὴ κλοτοπεύειν ἐνθάδ' ἐόντας<br/>
οὐδὲ διατρίβειν: ἔτι γὰρ μέγα ἔργον ἄρεκτον:<br/>
ὥς κέ τις αὖτ' Ἀχιλῆα μετὰ πρώτοισιν ἴδηται<br/>
ἔγχεϊ χαλκείῳ Τρώων ὀλέκοντα φάλαγγας.<br/>
ὧδέ τις ὑμείων μεμνημένος ἀνδρὶ μαχέσθω.</ruby>

<ruby><rtc lang="grc" translate="no">τὸν δ' ἀπαμειβόμενος προσέφη πολύμητις Ὀδυσσεύς:<br/>
μὴ δ' οὕτως, ἀγαθός περ ἐών, θεοείκελ' Ἀχιλλεῦ<br/>
νήστιας ὄτρυνε προτὶ Ἴλιον υἷας Ἀχαιῶν<br/>
Τρωσὶ μαχησομένους, ἐπεὶ οὐκ ὀλίγον χρόνον ἔσται<br/>
φύλοπις, εὖτ' ἂν πρῶτον ὁμιλήσωσι φάλαγγες<br/>
ἀνδρῶν, ἐν δὲ θεὸς πνεύσῃ μένος ἀμφοτέροισιν.<br/>
ἀλλὰ πάσασθαι ἄνωχθι θοῇς ἐπὶ νηυσὶν Ἀχαιοὺς<br/>
σίτου καὶ οἴνοιο: τὸ γὰρ μένος ἐστὶ καὶ ἀλκή.<br/>
οὐ γὰρ ἀνὴρ πρόπαν ἦμαρ ἐς ἠέλιον καταδύντα<br/>
ἄκμηνος σίτοιο δυνήσεται ἄντα μάχεσθαι:<br/>
εἴ περ γὰρ θυμῷ γε μενοινάᾳ πολεμίζειν,<br/>
ἀλλά τε λάθρῃ γυῖα βαρύνεται, ἠδὲ κιχάνει<br/>
δίψά τε καὶ λιμός, βλάβεται δέ τε γούνατ' ἰόντι.<br/>
ὃς δέ κ' ἀνὴρ οἴνοιο κορεσσάμενος καὶ ἐδωδῆς<br/>
ἀνδράσι δυσμενέεσσι πανημέριος πολεμίζῃ,<br/>
θαρσαλέον νύ οἱ ἦτορ ἐνὶ φρεσίν, οὐδέ τι γυῖα<br/>
πρὶν κάμνει πρὶν πάντας ἐρωῆσαι πολέμοιο.<br/>
ἀλλ' ἄγε λαὸν μὲν σκέδασον καὶ δεῖπνον ἄνωχθι<br/>
ὅπλεσθαι: τὰ δὲ δῶρα ἄναξ ἀνδρῶν Ἀγαμέμνων<br/>
οἰσέτω ἐς μέσσην ἀγορήν, ἵνα πάντες Ἀχαιοὶ<br/>
ὀφθαλμοῖσιν ἴδωσι, σὺ δὲ φρεσὶ σῇσιν ἰανθῇς.<br/>
ὀμνυέτω δέ τοι ὅρκον ἐν Ἀργείοισιν ἀναστὰς<br/>
μή ποτε τῆς εὐνῆς ἐπιβήμεναι ἠδὲ μιγῆναι:<br/>
ἣ θέμις ἐστὶν ἄναξ ἤ τ' ἀνδρῶν ἤ τε γυναικῶν:<br/>
καὶ δὲ σοὶ αὐτῷ θυμὸς ἐνὶ φρεσὶν ἵλαος ἔστω.<br/>
αὐτὰρ ἔπειτά σε δαιτὶ ἐνὶ κλισίῃς ἀρεσάσθω<br/>
πιείρῃ, ἵνα μή τι δίκης ἐπιδευὲς ἔχῃσθα.<br/>
Ἀτρεί̈δη σὺ δ' ἔπειτα δικαιότερος καὶ ἐπ' ἄλλῳ<br/>
ἔσσεαι. οὐ μὲν γάρ τι νεμεσσητὸν βασιλῆα<br/>
ἄνδρ' ἀπαρέσσασθαι ὅτε τις πρότερος χαλεπήνῃ.</ruby>

<ruby><rtc lang="grc" translate="no">τὸν δ' αὖτε προσέειπεν ἄναξ ἀνδρῶν Ἀγαμέμνων:<br/>
χαίρω σεῦ Λαερτιάδη τὸν μῦθον ἀκούσας:<br/>
ἐν μοίρῃ γὰρ πάντα διίκεο καὶ κατέλεξας.<br/>
ταῦτα δ' ἐγὼν ἐθέλω ὀμόσαι, κέλεται δέ με θυμός,<br/>
οὐδ' ἐπιορκήσω πρὸς δαίμονος. αὐτὰρ Ἀχιλλεὺς<br/>
μιμνέτω αὐτόθι τεῖος ἐπειγόμενός περ Ἄρηος:<br/>
μίμνετε δ' ἄλλοι πάντες ἀολλέες, ὄφρά κε δῶρα<br/>
ἐκ κλισίης ἔλθῃσι καὶ ὅρκια πιστὰ τάμωμεν.<br/>
σοὶ δ' αὐτῷ τόδ' ἐγὼν ἐπιτέλλομαι ἠδὲ κελεύω:<br/>
κρινάμενος κούρητας ἀριστῆας Παναχαιῶν<br/>
δῶρα ἐμῆς παρὰ νηὸς ἐνεικέμεν, ὅσσ' Ἀχιλῆϊ<br/>
χθιζὸν ὑπέστημεν δώσειν, ἀγέμεν τε γυναῖκας.<br/>
Ταλθύβιος δέ μοι ὦκα κατὰ στρατὸν εὐρὺν Ἀχαιῶν<br/>
κάπρον ἑτοιμασάτω ταμέειν Διί τ' Ἠελίῳ τε.</ruby>

<ruby><rtc lang="grc" translate="no">τὸν δ' ἀπαμειβόμενος προσέφη πόδας ὠκὺς Ἀχιλλεύς:<br/>
Ἀτρεί̈δη κύδιστε ἄναξ ἀνδρῶν Ἀγάμεμνον<br/>
ἄλλοτέ περ καὶ μᾶλλον ὀφέλλετε ταῦτα πένεσθαι,<br/>
ὁππότε τις μεταπαυσωλὴ πολέμοιο γένηται<br/>
καὶ μένος οὐ τόσον ᾖσιν ἐνὶ στήθεσσιν ἐμοῖσι.<br/>
νῦν δ' οἳ μὲν κέαται δεδαϊγμένοι, οὓς ἐδάμασσεν<br/>
Ἕκτωρ Πριαμίδης, ὅτε οἱ Ζεὺς κῦδος ἔδωκεν,<br/>
ὑμεῖς δ' ἐς βρωτὺν ὀτρύνετον: ἦ τ' ἂν ἔγωγε<br/>
νῦν μὲν ἀνώγοιμι πτολεμίζειν υἷας Ἀχαιῶν<br/>
νήστιας ἀκμήνους, ἅμα δ' ἠελίῳ καταδύντι<br/>
τεύξεσθαι μέγα δόρπον, ἐπὴν τεισαίμεθα λώβην.<br/>
πρὶν δ' οὔ πως ἂν ἔμοιγε φίλον κατὰ λαιμὸν ἰείη<br/>
οὐ πόσις οὐδὲ βρῶσις ἑταίρου τεθνηῶτος<br/>
ὅς μοι ἐνὶ κλισίῃ δεδαϊγμένος ὀξέϊ χαλκῷ<br/>
κεῖται ἀνὰ πρόθυρον τετραμμένος, ἀμφὶ δ' ἑταῖροι<br/>
μύρονται: τό μοι οὔ τι μετὰ φρεσὶ ταῦτα μέμηλεν,<br/>
ἀλλὰ φόνος τε καὶ αἷμα καὶ ἀργαλέος στόνος ἀνδρῶν.</ruby>

<ruby><rtc lang="grc" translate="no">τὸν δ' ἀπαμειβόμενος προσέφη πολύμητις Ὀδυσσεύς:<br/>
ὦ Ἀχιλεῦ Πηλῆος υἱὲ μέγα φέρτατ' Ἀχαιῶν,<br/>
κρείσσων εἰς ἐμέθεν καὶ φέρτερος οὐκ ὀλίγον περ<br/>
ἔγχει, ἐγὼ δέ κε σεῖο νοήματί γε προβαλοίμην<br/>
πολλόν, ἐπεὶ πρότερος γενόμην καὶ πλείονα οἶδα.<br/>
τώ τοι ἐπιτλήτω κραδίη μύθοισιν ἐμοῖσιν.<br/>
αἶψά τε φυλόπιδος πέλεται κόρος ἀνθρώποισιν,<br/>
ἧς τε πλείστην μὲν καλάμην χθονὶ χαλκὸς ἔχευεν,<br/>
ἄμητος δ' ὀλίγιστος, ἐπὴν κλίνῃσι τάλαντα<br/>
Ζεύς, ὅς τ' ἀνθρώπων ταμίης πολέμοιο τέτυκται.<br/>
γαστέρι δ' οὔ πως ἔστι νέκυν πενθῆσαι Ἀχαιούς:<br/>
λίην γὰρ πολλοὶ καὶ ἐπήτριμοι ἤματα πάντα<br/>
πίπτουσιν: πότε κέν τις ἀναπνεύσειε πόνοιο;<br/>
ἀλλὰ χρὴ τὸν μὲν καταθάπτειν ὅς κε θάνῃσι<br/>
νηλέα θυμὸν ἔχοντας ἐπ' ἤματι δακρύσαντας:<br/>
ὅσσοι δ' ἂν πολέμοιο περὶ στυγεροῖο λίπωνται<br/>
μεμνῆσθαι πόσιος καὶ ἐδητύος, ὄφρ' ἔτι μᾶλλον<br/>
ἀνδράσι δυσμενέεσσι μαχώμεθα νωλεμὲς αἰεὶ<br/>
ἑσσάμενοι χροὶ̈ χαλκὸν ἀτειρέα. μηδέ τις ἄλλην<br/>
λαῶν ὀτρυντὺν ποτιδέγμενος ἰσχαναάσθω:<br/>
ἥδε γὰρ ὀτρυντὺς κακὸν ἔσσεται ὅς κε λίπηται<br/>
νηυσὶν ἐπ' Ἀργείων: ἀλλ' ἀθρόοι ὁρμηθέντες<br/>
Τρωσὶν ἐφ' ἱπποδάμοισιν ἐγείρομεν ὀξὺν Ἄρηα.</ruby>

<ruby><rtc lang="grc" translate="no">ἦ, καὶ Νέστορος υἷας ὀπάσσατο κυδαλίμοιο<br/>
Φυλεί̈δην τε Μέγητα Θόαντά τε Μηριόνην τε<br/>
καὶ Κρειοντιάδην Λυκομήδεα καὶ Μελάνιππον:<br/>
βὰν δ' ἴμεν ἐς κλισίην Ἀγαμέμνονος Ἀτρεί̈δαο.<br/>
αὐτίκ' ἔπειθ' ἅμα μῦθος ἔην, τετέλεστο δὲ ἔργον:<br/>
ἑπτὰ μὲν ἐκ κλισίης τρίποδας φέρον, οὕς οἱ ὑπέστη,<br/>
αἴθωνας δὲ λέβητας ἐείκοσι, δώδεκα δ' ἵππους:<br/>
ἐκ δ' ἄγον αἶψα γυναῖκας ἀμύμονα ἔργα ἰδυίας<br/>
ἕπτ', ἀτὰρ ὀγδοάτην Βρισηί̈δα καλλιπάρῃον.<br/>
χρυσοῦ δὲ στήσας Ὀδυσεὺς δέκα πάντα τάλαντα<br/>
ἦρχ', ἅμα δ' ἄλλοι δῶρα φέρον κούρητες Ἀχαιῶν.<br/>
καὶ τὰ μὲν ἐν μέσσῃ ἀγορῇ θέσαν, ἂν δ' Ἀγαμέμνων<br/>
ἵστατο: Ταλθύβιος δὲ θεῷ ἐναλίγκιος αὐδὴν<br/>
κάπρον ἔχων ἐν χερσὶ παρίστατο ποιμένι λαῶν.<br/>
Ἀτρεί̈δης δὲ ἐρυσσάμενος χείρεσσι μάχαιραν,<br/>
ἥ οἱ πὰρ ξίφεος μέγα κουλεὸν αἰὲν ἄωρτο,<br/>
κάπρου ἀπὸ τρίχας ἀρξάμενος Διὶ χεῖρας ἀνασχὼν<br/>
εὔχετο: τοὶ δ' ἄρα πάντες ἐπ' αὐτόφιν εἵατο σιγῇ<br/>
Ἀργεῖοι κατὰ μοῖραν ἀκούοντες βασιλῆος.<br/>
εὐξάμενος δ' ἄρα εἶπεν ἰδὼν εἰς οὐρανὸν εὐρύν:<br/>
ἴστω νῦν Ζεὺς πρῶτα θεῶν ὕπατος καὶ ἄριστος<br/>
Γῆ τε καὶ Ἠέλιος καὶ Ἐρινύες, αἵ θ' ὑπὸ γαῖαν<br/>
ἀνθρώπους τίνυνται, ὅτις κ' ἐπίορκον ὀμόσσῃ,<br/>
μὴ μὲν ἐγὼ κούρῃ Βρισηί̈δι χεῖρ' ἐπένεικα,<br/>
οὔτ' εὐνῆς πρόφασιν κεχρημένος οὔτέ τευ ἄλλου.<br/>
ἀλλ' ἔμεν' ἀπροτίμαστος ἐνὶ κλισίῃσιν ἐμῇσιν.<br/>
εἰ δέ τι τῶνδ' ἐπίορκον ἐμοὶ θεοὶ ἄλγεα δοῖεν<br/>
πολλὰ μάλ', ὅσσα διδοῦσιν ὅτίς σφ' ἀλίτηται ὀμόσσας.</ruby>

<ruby><rtc lang="grc" translate="no">ἦ, καὶ ἀπὸ στόμαχον κάπρου τάμε νηλέϊ χαλκῷ.<br/>
τὸν μὲν Ταλθύβιος πολιῆς ἁλὸς ἐς μέγα λαῖτμα<br/>
ῥῖψ' ἐπιδινήσας βόσιν ἰχθύσιν: αὐτὰρ Ἀχιλλεὺς<br/>
ἀνστὰς Ἀργείοισι φιλοπτολέμοισι μετηύδα:<br/>
Ζεῦ πάτερ ἦ μεγάλας ἄτας ἄνδρεσσι διδοῖσθα:<br/>
οὐκ ἂν δή ποτε θυμὸν ἐνὶ στήθεσσιν ἐμοῖσιν<br/>
Ἀτρεί̈δης ὤρινε διαμπερές, οὐδέ κε κούρην<br/>
ἦγεν ἐμεῦ ἀέκοντος ἀμήχανος: ἀλλά ποθι Ζεὺς<br/>
ἤθελ' Ἀχαιοῖσιν θάνατον πολέεσσι γενέσθαι.<br/>
νῦν δ' ἔρχεσθ' ἐπὶ δεῖπνον, ἵνα ξυνάγωμεν Ἄρηα.<br/>
ὣς ἄρ' ἐφώνησεν, λῦσεν δ' ἀγορὴν αἰψηρήν.<br/>
οἳ μὲν ἄρ' ἐσκίδναντο ἑὴν ἐπὶ νῆα ἕκαστος,<br/>
δῶρα δὲ Μυρμιδόνες μεγαλήτορες ἀμφεπένοντο,<br/>
βὰν δ' ἐπὶ νῆα φέροντες Ἀχιλλῆος θείοιο.<br/>
καὶ τὰ μὲν ἐν κλισίῃσι θέσαν, κάθισαν δὲ γυναῖκας,<br/>
ἵππους δ' εἰς ἀγέλην ἔλασαν θεράποντες ἀγαυοί.</ruby>

<ruby><rtc lang="grc" translate="no">Βρισηὶ̈ς δ' ἄρ' ἔπειτ' ἰκέλη χρυσέῃ Ἀφροδίτῃ<br/>
ὡς ἴδε Πάτροκλον δεδαϊγμένον ὀξέϊ χαλκῷ,<br/>
ἀμφ' αὐτῷ χυμένη λίγ' ἐκώκυε, χερσὶ δ' ἄμυσσε<br/>
στήθεά τ' ἠδ' ἁπαλὴν δειρὴν ἰδὲ καλὰ πρόσωπα.<br/>
εἶπε δ' ἄρα κλαίουσα γυνὴ ἐϊκυῖα θεῇσι:<br/>
Πάτροκλέ μοι δειλῇ πλεῖστον κεχαρισμένε θυμῷ<br/>
ζωὸν μέν σε ἔλειπον ἐγὼ κλισίηθεν ἰοῦσα,<br/>
νῦν δέ σε τεθνηῶτα κιχάνομαι ὄρχαμε λαῶν<br/>
ἂψ ἀνιοῦσ': ὥς μοι δέχεται κακὸν ἐκ κακοῦ αἰεί.<br/>
ἄνδρα μὲν ᾧ ἔδοσάν με πατὴρ καὶ πότνια μήτηρ<br/>
εἶδον πρὸ πτόλιος δεδαϊγμένον ὀξέϊ χαλκῷ,<br/>
τρεῖς τε κασιγνήτους, τούς μοι μία γείνατο μήτηρ,<br/>
κηδείους, οἳ πάντες ὀλέθριον ἦμαρ ἐπέσπον.<br/>
οὐδὲ μὲν οὐδέ μ' ἔασκες, ὅτ' ἄνδρ' ἐμὸν ὠκὺς Ἀχιλλεὺς<br/>
ἔκτεινεν, πέρσεν δὲ πόλιν θείοιο Μύνητος,<br/>
κλαίειν, ἀλλά μ' ἔφασκες Ἀχιλλῆος θείοιο<br/>
κουριδίην ἄλοχον θήσειν, ἄξειν τ' ἐνὶ νηυσὶν<br/>
ἐς Φθίην, δαίσειν δὲ γάμον μετὰ Μυρμιδόνεσσι.<br/>
τώ σ' ἄμοτον κλαίω τεθνηότα μείλιχον αἰεί.</ruby>

<ruby><rtc lang="grc" translate="no">ὣς ἔφατο κλαίουσ', ἐπὶ δὲ στενάχοντο γυναῖκες<br/>
Πάτροκλον πρόφασιν, σφῶν δ' αὐτῶν κήδε' ἑκάστη.<br/>
αὐτὸν δ' ἀμφὶ γέροντες Ἀχαιῶν ἠγερέθοντο<br/>
λισσόμενοι δειπνῆσαι: ὃ δ' ἠρνεῖτο στεναχίζων:<br/>
λίσσομαι, εἴ τις ἔμοιγε φίλων ἐπιπείθεθ' ἑταίρων,<br/>
μή με πρὶν σίτοιο κελεύετε μηδὲ ποτῆτος<br/>
ἄσασθαι φίλον ἦτορ, ἐπεί μ' ἄχος αἰνὸν ἱκάνει:<br/>
δύντα δ' ἐς ἠέλιον μενέω καὶ τλήσομαι ἔμπης.<br/>
ὣς εἰπὼν ἄλλους μὲν ἀπεσκέδασεν βασιλῆας,<br/>
δοιὼ δ' Ἀτρεί̈δα μενέτην καὶ δῖος Ὀδυσσεὺς<br/>
Νέστωρ Ἰδομενεύς τε γέρων θ' ἱππηλάτα Φοῖνιξ<br/>
τέρποντες πυκινῶς ἀκαχήμενον: οὐδέ τι θυμῷ<br/>
τέρπετο, πρὶν πολέμου στόμα δύμεναι αἱματόεντος.<br/>
μνησάμενος δ' ἁδινῶς ἀνενείκατο φώνησέν τε:<br/>
ἦ ῥά νύ μοί ποτε καὶ σὺ δυσάμμορε φίλταθ' ἑταίρων<br/>
αὐτὸς ἐνὶ κλισίῃ λαρὸν παρὰ δεῖπνον ἔθηκας<br/>
αἶψα καὶ ὀτραλέως, ὁπότε σπερχοίατ' Ἀχαιοὶ<br/>
Τρωσὶν ἐφ' ἱπποδάμοισι φέρειν πολύδακρυν Ἄρηα.<br/>
νῦν δὲ σὺ μὲν κεῖσαι δεδαϊγμένος, αὐτὰρ ἐμὸν κῆρ<br/>
ἄκμηνον πόσιος καὶ ἐδητύος ἔνδον ἐόντων<br/>
σῇ ποθῇ: οὐ μὲν γάρ τι κακώτερον ἄλλο πάθοιμι,<br/>
οὐδ' εἴ κεν τοῦ πατρὸς ἀποφθιμένοιο πυθοίμην,<br/>
ὅς που νῦν Φθίηφι τέρεν κατὰ δάκρυον εἴβει<br/>
χήτεϊ τοιοῦδ' υἷος: ὃ δ' ἀλλοδαπῷ ἐνὶ δήμῳ<br/>
εἵνεκα ῥιγεδανῆς Ἑλένης Τρωσὶν πολεμίζω:<br/>
ἠὲ τὸν ὃς Σκύρῳ μοι ἔνι τρέφεται φίλος υἱός,<br/>
εἴ που ἔτι ζώει γε Νεοπτόλεμος θεοειδής.<br/>
πρὶν μὲν γάρ μοι θυμὸς ἐνὶ στήθεσσιν ἐώλπει<br/>
οἶον ἐμὲ φθίσεσθαι ἀπ' Ἄργεος ἱπποβότοιο<br/>
αὐτοῦ ἐνὶ Τροίῃ, σὲ δέ τε Φθίην δὲ νέεσθαι,<br/>
ὡς ἄν μοι τὸν παῖδα θοῇ ἐνὶ νηὶ̈ μελαίνῃ<br/>
Σκυρόθεν ἐξαγάγοις καί οἱ δείξειας ἕκαστα<br/>
κτῆσιν ἐμὴν δμῶάς τε καὶ ὑψερεφὲς μέγα δῶμα.<br/>
ἤδη γὰρ Πηλῆά γ' ὀί̈ομαι ἢ κατὰ πάμπαν<br/>
τεθνάμεν, ἤ που τυτθὸν ἔτι ζώοντ' ἀκάχησθαι<br/>
γήραί̈ τε στυγερῷ καὶ ἐμὴν ποτιδέγμενον αἰεὶ<br/>
λυγρὴν ἀγγελίην, ὅτ' ἀποφθιμένοιο πύθηται.</ruby>

<ruby><rtc lang="grc" translate="no">ὣς ἔφατο κλαίων, ἐπὶ δὲ στενάχοντο γέροντες,<br/>
μνησάμενοι τὰ ἕκαστος ἐνὶ μεγάροισιν ἔλειπον:<br/>
μυρομένους δ' ἄρα τούς γε ἰδὼν ἐλέησε Κρονίων,<br/>
αἶψα δ' Ἀθηναίην ἔπεα πτερόεντα προσηύδα:<br/>
τέκνον ἐμόν, δὴ πάμπαν ἀποίχεαι ἀνδρὸς ἑῆος.<br/>
ἦ νύ τοι οὐκέτι πάγχυ μετὰ φρεσὶ μέμβλετ' Ἀχιλλεύς;<br/>
κεῖνος ὅ γε προπάροιθε νεῶν ὀρθοκραιράων<br/>
ἧσται ὀδυρόμενος ἕταρον φίλον: οἳ δὲ δὴ ἄλλοι<br/>
οἴχονται μετὰ δεῖπνον, ὃ δ' ἄκμηνος καὶ ἄπαστος.<br/>
ἀλλ' ἴθι οἱ νέκτάρ τε καὶ ἀμβροσίην ἐρατεινὴν<br/>
στάξον ἐνὶ στήθεσσ', ἵνα μή μιν λιμὸς ἵκηται.</ruby>

<ruby><rtc lang="grc" translate="no">ὣς εἰπὼν ὄτρυνε πάρος μεμαυῖαν Ἀθήνην:<br/>
ἣ δ' ἅρπῃ ἐϊκυῖα τανυπτέρυγι λιγυφώνῳ<br/>
οὐρανοῦ ἐκκατεπᾶλτο δι' αἰθέρος. αὐτὰρ Ἀχαιοὶ<br/>
αὐτίκα θωρήσσοντο κατὰ στρατόν: ἣ δ' Ἀχιλῆϊ<br/>
νέκταρ ἐνὶ στήθεσσι καὶ ἀμβροσίην ἐρατεινὴν<br/>
στάξ', ἵνα μή μιν λιμὸς ἀτερπὴς γούναθ' ἵκοιτο:<br/>
αὐτὴ δὲ πρὸς πατρὸς ἐρισθενέος πυκινὸν δῶ<br/>
ᾤχετο, τοὶ δ' ἀπάνευθε νεῶν ἐχέοντο θοάων.<br/>
ὡς δ' ὅτε ταρφειαὶ νιφάδες Διὸς ἐκποτέονται<br/>
ψυχραὶ ὑπὸ ῥιπῆς αἰθρηγενέος Βορέαο,<br/>
ὣς τότε ταρφειαὶ κόρυθες λαμπρὸν γανόωσαι<br/>
νηῶν ἐκφορέοντο καὶ ἀσπίδες ὀμφαλόεσσαι<br/>
θώρηκές τε κραταιγύαλοι καὶ μείλινα δοῦρα.<br/>
αἴγλη δ' οὐρανὸν ἷκε, γέλασσε δὲ πᾶσα περὶ χθὼν<br/>
χαλκοῦ ὑπὸ στεροπῆς: ὑπὸ δὲ κτύπος ὄρνυτο ποσσὶν<br/>
ἀνδρῶν: ἐν δὲ μέσοισι κορύσσετο δῖος Ἀχιλλεύς.<br/>
τοῦ καὶ ὀδόντων μὲν καναχὴ πέλε, τὼ δέ οἱ ὄσσε<br/>
λαμπέσθην ὡς εἴ τε πυρὸς σέλας, ἐν δέ οἱ ἦτορ<br/>
δῦν' ἄχος ἄτλητον: ὃ δ' ἄρα Τρωσὶν μενεαίνων<br/>
δύσετο δῶρα θεοῦ, τά οἱ Ἥφαιστος κάμε τεύχων.<br/>
κνημῖδας μὲν πρῶτα περὶ κνήμῃσιν ἔθηκε<br/>
καλὰς ἀργυρέοισιν ἐπισφυρίοις ἀραρυίας:<br/>
δεύτερον αὖ θώρηκα περὶ στήθεσσιν ἔδυνεν.<br/>
ἀμφὶ δ' ἄρ' ὤμοισιν βάλετο ξίφος ἀργυρόηλον<br/>
χάλκεον: αὐτὰρ ἔπειτα σάκος μέγα τε στιβαρόν τε<br/>
εἵλετο, τοῦ δ' ἀπάνευθε σέλας γένετ' ἠύ̈τε μήνης.<br/>
ὡς δ' ὅτ' ἂν ἐκ πόντοιο σέλας ναύτῃσι φανήῃ<br/>
καιομένοιο πυρός, τό τε καίεται ὑψόθ' ὄρεσφι<br/>
σταθμῷ ἐν οἰοπόλῳ: τοὺς δ' οὐκ ἐθέλοντας ἄελλαι<br/>
πόντον ἐπ' ἰχθυόεντα φίλων ἀπάνευθε φέρουσιν:<br/>
ὣς ἀπ' Ἀχιλλῆος σάκεος σέλας αἰθέρ' ἵκανε<br/>
καλοῦ δαιδαλέου: περὶ δὲ τρυφάλειαν ἀείρας<br/>
κρατὶ θέτο βριαρήν: ἣ δ' ἀστὴρ ὣς ἀπέλαμπεν<br/>
ἵππουρις τρυφάλεια, περισσείοντο δ' ἔθειραι<br/>
χρύσεαι, ἃς Ἥφαιστος ἵει λόφον ἀμφὶ θαμειάς.<br/>
πειρήθη δ' ἕο αὐτοῦ ἐν ἔντεσι δῖος Ἀχιλλεύς,<br/>
εἰ οἷ ἐφαρμόσσειε καὶ ἐντρέχοι ἀγλαὰ γυῖα:<br/>
τῷ δ' εὖτε πτερὰ γίγνετ', ἄειρε δὲ ποιμένα λαῶν.<br/>
ἐκ δ' ἄρα σύριγγος πατρώϊον ἐσπάσατ' ἔγχος<br/>
βριθὺ μέγα στιβαρόν: τὸ μὲν οὐ δύνατ' ἄλλος Ἀχαιῶν<br/>
πάλλειν, ἀλλά μιν οἶος ἐπίστατο πῆλαι Ἀχιλλεύς:<br/>
Πηλιάδα μελίην, τὴν πατρὶ φίλῳ πόρε Χείρων<br/>
Πηλίου ἐκ κορυφῆς φόνον ἔμμεναι ἡρώεσσιν:<br/>
ἵππους δ' Αὐτομέδων τε καὶ Ἄλκιμος ἀμφιέποντες<br/>
ζεύγνυον: ἀμφὶ δὲ καλὰ λέπαδν' ἕσαν, ἐν δὲ χαλινοὺς<br/>
γαμφηλῇς ἔβαλον, κατὰ δ' ἡνία τεῖναν ὀπίσσω<br/>
κολλητὸν ποτὶ δίφρον. ὃ δὲ μάστιγα φαεινὴν<br/>
χειρὶ λαβὼν ἀραρυῖαν ἐφ' ἵπποιιν ἀνόρουσεν<br/>
Αὐτομέδων: ὄπιθεν δὲ κορυσσάμενος βῆ Ἀχιλλεὺς<br/>
τεύχεσι παμφαίνων ὥς τ' ἠλέκτωρ Ὑπερίων,<br/>
σμερδαλέον δ' ἵπποισιν ἐκέκλετο πατρὸς ἑοῖο:<br/>
Ξάνθέ τε καὶ Βαλίε τηλεκλυτὰ τέκνα Ποδάργης<br/>
ἄλλως δὴ φράζεσθε σαωσέμεν ἡνιοχῆα<br/>
ἂψ Δαναῶν ἐς ὅμιλον ἐπεί χ' ἕωμεν πολέμοιο,<br/>
μηδ' ὡς Πάτροκλον λίπετ' αὐτόθι τεθνηῶτα.</ruby>

<ruby><rtc lang="grc" translate="no">τὸν δ' ἄρ' ὑπὸ ζυγόφι προσέφη πόδας αἰόλος ἵππος<br/>
Ξάνθος, ἄφαρ δ' ἤμυσε καρήατι: πᾶσα δὲ χαίτη<br/>
ζεύγλης ἐξεριποῦσα παρὰ ζυγὸν οὖδας ἵκανεν:<br/>
αὐδήεντα δ' ἔθηκε θεὰ λευκώλενος Ἥρη:<br/>
καὶ λίην σ' ἔτι νῦν γε σαώσομεν ὄβριμ' Ἀχιλλεῦ:<br/>
ἀλλά τοι ἐγγύθεν ἦμαρ ὀλέθριον: οὐδέ τοι ἡμεῖς<br/>
αἴτιοι, ἀλλὰ θεός τε μέγας καὶ Μοῖρα κραταιή.<br/>
οὐδὲ γὰρ ἡμετέρῃ βραδυτῆτί τε νωχελίῃ τε<br/>
Τρῶες ἀπ' ὤμοιιν Πατρόκλου τεύχε' ἕλοντο:<br/>
ἀλλὰ θεῶν ὤριστος, ὃν ἠύ̈κομος τέκε Λητώ,<br/>
ἔκταν' ἐνὶ προμάχοισι καὶ Ἕκτορι κῦδος ἔδωκε.<br/>
νῶϊ δὲ καί κεν ἅμα πνοιῇ Ζεφύροιο θέοιμεν,<br/>
ἥν περ ἐλαφροτάτην φάσ' ἔμμεναι: ἀλλὰ σοὶ αὐτῷ<br/>
μόρσιμόν ἐστι θεῷ τε καὶ ἀνέρι ἶφι δαμῆναι.</ruby>

<ruby><rtc lang="grc" translate="no">ὣς ἄρα φωνήσαντος Ἐρινύες ἔσχεθον αὐδήν.<br/>
τὸν δὲ μέγ' ὀχθήσας προσέφη πόδας ὠκὺς Ἀχιλλεύς:<br/>
Ξάνθε τί μοι θάνατον μαντεύεαι; οὐδέ τί σε χρή.<br/>
εὖ νυ τὸ οἶδα καὶ αὐτὸς ὅ μοι μόρος ἐνθάδ' ὀλέσθαι<br/>
νόσφι φίλου πατρὸς καὶ μητέρος: ἀλλὰ καὶ ἔμπης<br/>
οὐ λήξω πρὶν Τρῶας ἅδην ἐλάσαι πολέμοιο.</ruby>

<ruby><rtc lang="grc" translate="no">ἦ ῥα, καὶ ἐν πρώτοις ἰάχων ἔχε μώνυχας ἵππους.</ruby>
