<h2>Book 18</h2>

<ruby><rtc lang="grc" translate="no">ὣς οἳ μὲν μάρναντο δέμας πυρὸς αἰθομένοιο,<br/>
Ἀντίλοχος δ' Ἀχιλῆϊ πόδας ταχὺς ἄγγελος ἦλθε.<br/>
τὸν δ' εὗρε προπάροιθε νεῶν ὀρθοκραιράων<br/>
τὰ φρονέοντ' ἀνὰ θυμὸν ἃ δὴ τετελεσμένα ἦεν:<br/>
ὀχθήσας δ' ἄρα εἶπε πρὸς ὃν μεγαλήτορα θυμόν:<br/>
ὤ μοι ἐγώ, τί τ' ἄρ' αὖτε κάρη κομόωντες Ἀχαιοὶ<br/>
νηυσὶν ἔπι κλονέονται ἀτυζόμενοι πεδίοιο;<br/>
μὴ δή μοι τελέσωσι θεοὶ κακὰ κήδεα θυμῷ,<br/>
ὥς ποτέ μοι μήτηρ διεπέφραδε καί μοι ἔειπε<br/>
Μυρμιδόνων τὸν ἄριστον ἔτι ζώοντος ἐμεῖο<br/>
χερσὶν ὕπο Τρώων λείψειν φάος ἠελίοιο.<br/>
ἦ μάλα δὴ τέθνηκε Μενοιτίου ἄλκιμος υἱὸς<br/>
σχέτλιος: ἦ τ' ἐκέλευον ἀπωσάμενον δήϊον πῦρ<br/>
ἂψ ἐπὶ νῆας ἴμεν, μηδ' Ἕκτορι ἶφι μάχεσθαι.</ruby>

<ruby><rtc lang="grc" translate="no">εἷος ὃ ταῦθ' ὥρμαινε κατὰ φρένα καὶ κατὰ θυμόν,<br/>
τόφρά οἱ ἐγγύθεν ἦλθεν ἀγαυοῦ Νέστορος υἱὸς<br/>
δάκρυα θερμὰ χέων, φάτο δ' ἀγγελίην ἀλεγεινήν:<br/>
ὤ μοι Πηλέος υἱὲ δαί̈φρονος ἦ μάλα λυγρῆς<br/>
πεύσεαι ἀγγελίης, ἣ μὴ ὤφελλε γενέσθαι.<br/>
κεῖται Πάτροκλος, νέκυος δὲ δὴ ἀμφιμάχονται<br/>
γυμνοῦ: ἀτὰρ τά γε τεύχε' ἔχει κορυθαίολος Ἕκτωρ.</ruby>

<ruby><rtc lang="grc" translate="no">ὣς φάτο, τὸν δ' ἄχεος νεφέλη ἐκάλυψε μέλαινα:<br/>
ἀμφοτέρῃσι δὲ χερσὶν ἑλὼν κόνιν αἰθαλόεσσαν<br/>
χεύατο κὰκ κεφαλῆς, χαρίεν δ' ᾔσχυνε πρόσωπον:<br/>
νεκταρέῳ δὲ χιτῶνι μέλαιν' ἀμφίζανε τέφρη.<br/>
αὐτὸς δ' ἐν κονίῃσι μέγας μεγαλωστὶ τανυσθεὶς<br/>
κεῖτο, φίλῃσι δὲ χερσὶ κόμην ᾔσχυνε δαί̈ζων.<br/>
δμῳαὶ δ' ἃς Ἀχιλεὺς ληί̈σσατο Πάτροκλός τε<br/>
θυμὸν ἀκηχέμεναι μεγάλ' ἴαχον, ἐκ δὲ θύραζε<br/>
ἔδραμον ἀμφ' Ἀχιλῆα δαί̈φρονα, χερσὶ δὲ πᾶσαι<br/>
στήθεα πεπλήγοντο, λύθεν δ' ὑπὸ γυῖα ἑκάστης.<br/>
Ἀντίλοχος δ' ἑτέρωθεν ὀδύρετο δάκρυα λείβων<br/>
χεῖρας ἔχων Ἀχιλῆος: ὃ δ' ἔστενε κυδάλιμον κῆρ:<br/>
δείδιε γὰρ μὴ λαιμὸν ἀπαμήσειε σιδήρῳ.<br/>
σμερδαλέον δ' ᾤμωξεν: ἄκουσε δὲ πότνια μήτηρ<br/>
ἡμένη ἐν βένθεσσιν ἁλὸς παρὰ πατρὶ γέροντι,<br/>
κώκυσέν τ' ἄρ' ἔπειτα: θεαὶ δέ μιν ἀμφαγέροντο<br/>
πᾶσαι ὅσαι κατὰ βένθος ἁλὸς Νηρηί̈δες ἦσαν.<br/>
ἔνθ' ἄρ' ἔην Γλαύκη τε Θάλειά τε Κυμοδόκη τε<br/>
Νησαίη Σπειώ τε Θόη θ' Ἁλίη τε βοῶπις<br/>
Κυμοθόη τε καὶ Ἀκταίη καὶ Λιμνώρεια<br/>
καὶ Μελίτη καὶ Ἴαιρα καὶ Ἀμφιθόη καὶ Ἀγαυὴ<br/>
Δωτώ τε Πρωτώ τε Φέρουσά τε Δυναμένη τε<br/>
Δεξαμένη τε καὶ Ἀμφινόμη καὶ Καλλιάνειρα<br/>
Δωρὶς καὶ Πανόπη καὶ ἀγακλειτὴ Γαλάτεια<br/>
Νημερτής τε καὶ Ἀψευδὴς καὶ Καλλιάνασσα:<br/>
ἔνθα δ' ἔην Κλυμένη Ἰάνειρά τε καὶ Ἰάνασσα<br/>
Μαῖρα καὶ Ὠρείθυια ἐϋπλόκαμός τ' Ἀμάθεια<br/>
ἄλλαι θ' αἳ κατὰ βένθος ἁλὸς Νηρηί̈δες ἦσαν.<br/>
τῶν δὲ καὶ ἀργύφεον πλῆτο σπέος: αἳ δ' ἅμα πᾶσαι<br/>
στήθεα πεπλήγοντο, Θέτις δ' ἐξῆρχε γόοιο:<br/>
κλῦτε κασίγνηται Νηρηί̈δες, ὄφρ' ἐὺ̈ πᾶσαι<br/>
εἴδετ' ἀκούουσαι ὅσ' ἐμῷ ἔνι κήδεα θυμῷ.<br/>
ὤ μοι ἐγὼ δειλή, ὤ μοι δυσαριστοτόκεια,<br/>
ἥ τ' ἐπεὶ ἂρ τέκον υἱὸν ἀμύμονά τε κρατερόν τε<br/>
ἔξοχον ἡρώων: ὃ δ' ἀνέδραμεν ἔρνεϊ ἶσος:<br/>
τὸν μὲν ἐγὼ θρέψασα φυτὸν ὣς γουνῷ ἀλωῆς<br/>
νηυσὶν ἐπιπροέηκα κορωνίσιν Ἴλιον εἴσω<br/>
Τρωσὶ μαχησόμενον: τὸν δ' οὐχ ὑποδέξομαι αὖτις<br/>
οἴκαδε νοστήσαντα δόμον Πηλήϊον εἴσω.<br/>
ὄφρα δέ μοι ζώει καὶ ὁρᾷ φάος ἠελίοιο<br/>
ἄχνυται, οὐδέ τί οἱ δύναμαι χραισμῆσαι ἰοῦσα.<br/>
ἀλλ' εἶμ', ὄφρα ἴδωμι φίλον τέκος, ἠδ' ἐπακούσω<br/>
ὅττί μιν ἵκετο πένθος ἀπὸ πτολέμοιο μένοντα.</ruby>

<ruby><rtc lang="grc" translate="no">ὣς ἄρα φωνήσασα λίπε σπέος: αἳ δὲ σὺν αὐτῇ<br/>
δακρυόεσσαι ἴσαν, περὶ δέ σφισι κῦμα θαλάσσης<br/>
ῥήγνυτο: ταὶ δ' ὅτε δὴ Τροίην ἐρίβωλον ἵκοντο<br/>
ἀκτὴν εἰσανέβαινον ἐπισχερώ, ἔνθα θαμειαὶ<br/>
Μυρμιδόνων εἴρυντο νέες ταχὺν ἀμφ' Ἀχιλῆα.<br/>
τῷ δὲ βαρὺ στενάχοντι παρίστατο πότνια μήτηρ,<br/>
ὀξὺ δὲ κωκύσασα κάρη λάβε παιδὸς ἑοῖο,<br/>
καί ῥ' ὀλοφυρομένη ἔπεα πτερόεντα προσηύδα:<br/>
τέκνον τί κλαίεις; τί δέ σε φρένας ἵκετο πένθος;<br/>
ἐξαύδα, μὴ κεῦθε: τὰ μὲν δή τοι τετέλεσται<br/>
ἐκ Διός, ὡς ἄρα δὴ πρίν γ' εὔχεο χεῖρας ἀνασχὼν<br/>
πάντας ἐπὶ πρύμνῃσιν ἀλήμεναι υἷας Ἀχαιῶν<br/>
σεῦ ἐπιδευομένους, παθέειν τ' ἀεκήλια ἔργα.</ruby>

<ruby><rtc lang="grc" translate="no">τὴν δὲ βαρὺ στενάχων προσέφη πόδας ὠκὺς Ἀχιλλεύς:<br/>
μῆτερ ἐμή, τὰ μὲν ἄρ μοι Ὀλύμπιος ἐξετέλεσσεν:<br/>
ἀλλὰ τί μοι τῶν ἦδος ἐπεὶ φίλος ὤλεθ' ἑταῖρος<br/>
Πάτροκλος, τὸν ἐγὼ περὶ πάντων τῖον ἑταίρων<br/>
ἶσον ἐμῇ κεφαλῇ; τὸν ἀπώλεσα, τεύχεα δ' Ἕκτωρ<br/>
δῃώσας ἀπέδυσε πελώρια θαῦμα ἰδέσθαι<br/>
καλά: τὰ μὲν Πηλῆϊ θεοὶ δόσαν ἀγλαὰ δῶρα<br/>
ἤματι τῷ ὅτε σε βροτοῦ ἀνέρος ἔμβαλον εὐνῇ.<br/>
αἴθ' ὄφελες σὺ μὲν αὖθι μετ' ἀθανάτῃς ἁλίῃσι<br/>
ναίειν, Πηλεὺς δὲ θνητὴν ἀγαγέσθαι ἄκοιτιν.<br/>
νῦν δ' ἵνα καὶ σοὶ πένθος ἐνὶ φρεσὶ μυρίον εἴη<br/>
παιδὸς ἀποφθιμένοιο, τὸν οὐχ ὑποδέξεαι αὖτις<br/>
οἴκαδε νοστήσαντ', ἐπεὶ οὐδ' ἐμὲ θυμὸς ἄνωγε<br/>
ζώειν οὐδ' ἄνδρεσσι μετέμμεναι, αἴ κε μὴ Ἕκτωρ<br/>
πρῶτος ἐμῷ ὑπὸ δουρὶ τυπεὶς ἀπὸ θυμὸν ὀλέσσῃ,<br/>
Πατρόκλοιο δ' ἕλωρα Μενοιτιάδεω ἀποτίσῃ.</ruby>

<ruby><rtc lang="grc" translate="no">τὸν δ' αὖτε προσέειπε Θέτις κατὰ δάκρυ χέουσα:<br/>
ὠκύμορος δή μοι τέκος ἔσσεαι, οἷ' ἀγορεύεις:<br/>
αὐτίκα γάρ τοι ἔπειτα μεθ' Ἕκτορα πότμος ἑτοῖμος.</ruby>

<ruby><rtc lang="grc" translate="no">τὴν δὲ μέγ' ὀχθήσας προσέφη πόδας ὠκὺς Ἀχιλλεύς:<br/>
αὐτίκα τεθναίην, ἐπεὶ οὐκ ἄρ' ἔμελλον ἑταίρῳ<br/>
κτεινομένῳ ἐπαμῦναι: ὃ μὲν μάλα τηλόθι πάτρης<br/>
ἔφθιτ', ἐμεῖο δὲ δῆσεν ἀρῆς ἀλκτῆρα γενέσθαι.<br/>
νῦν δ' ἐπεὶ οὐ νέομαί γε φίλην ἐς πατρίδα γαῖαν,<br/>
οὐδέ τι Πατρόκλῳ γενόμην φάος οὐδ' ἑτάροισι<br/>
τοῖς ἄλλοις, οἳ δὴ πολέες δάμεν Ἕκτορι δίῳ,<br/>
ἀλλ' ἧμαι παρὰ νηυσὶν ἐτώσιον ἄχθος ἀρούρης,<br/>
τοῖος ἐὼν οἷος οὔ τις Ἀχαιῶν χαλκοχιτώνων<br/>
ἐν πολέμῳ: ἀγορῇ δέ τ' ἀμείνονές εἰσι καὶ ἄλλοι.<br/>
ὡς ἔρις ἔκ τε θεῶν ἔκ τ' ἀνθρώπων ἀπόλοιτο<br/>
καὶ χόλος, ὅς τ' ἐφέηκε πολύφρονά περ χαλεπῆναι,<br/>
ὅς τε πολὺ γλυκίων μέλιτος καταλειβομένοιο<br/>
ἀνδρῶν ἐν στήθεσσιν ἀέξεται ἠύ̈τε καπνός:<br/>
ὡς ἐμὲ νῦν ἐχόλωσεν ἄναξ ἀνδρῶν Ἀγαμέμνων.<br/>
ἀλλὰ τὰ μὲν προτετύχθαι ἐάσομεν ἀχνύμενοί περ,<br/>
θυμὸν ἐνὶ στήθεσσι φίλον δαμάσαντες ἀνάγκῃ:<br/>
νῦν δ' εἶμ' ὄφρα φίλης κεφαλῆς ὀλετῆρα κιχείω<br/>
Ἕκτορα: κῆρα δ' ἐγὼ τότε δέξομαι ὁππότε κεν δὴ<br/>
Ζεὺς ἐθέλῃ τελέσαι ἠδ' ἀθάνατοι θεοὶ ἄλλοι.<br/>
οὐδὲ γὰρ οὐδὲ βίη Ἡρακλῆος φύγε κῆρα,<br/>
ὅς περ φίλτατος ἔσκε Διὶ Κρονίωνι ἄνακτι:<br/>
ἀλλά ἑ μοῖρα δάμασσε καὶ ἀργαλέος χόλος Ἥρης.<br/>
ὣς καὶ ἐγών, εἰ δή μοι ὁμοίη μοῖρα τέτυκται,<br/>
κείσομ' ἐπεί κε θάνω: νῦν δὲ κλέος ἐσθλὸν ἀροίμην,<br/>
καί τινα Τρωϊάδων καὶ Δαρδανίδων βαθυκόλπων<br/>
ἀμφοτέρῃσιν χερσὶ παρειάων ἁπαλάων<br/>
δάκρυ' ὀμορξαμένην ἁδινὸν στοναχῆσαι ἐφείην,<br/>
γνοῖεν δ' ὡς δὴ δηρὸν ἐγὼ πολέμοιο πέπαυμαι:<br/>
μὴ δέ μ' ἔρυκε μάχης φιλέουσά περ: οὐδέ με πείσεις.<br/>
τὸν δ' ἠμείβετ' ἔπειτα θεὰ Θέτις ἀργυρόπεζα:<br/>
ναὶ δὴ ταῦτά γε τέκνον ἐτήτυμον οὐ κακόν ἐστι<br/>
τειρομένοις ἑτάροισιν ἀμυνέμεν αἰπὺν ὄλεθρον.<br/>
ἀλλά τοι ἔντεα καλὰ μετὰ Τρώεσσιν ἔχονται<br/>
χάλκεα μαρμαίροντα: τὰ μὲν κορυθαίολος Ἕκτωρ<br/>
αὐτὸς ἔχων ὤμοισιν ἀγάλλεται: οὐδέ ἕ φημι<br/>
δηρὸν ἐπαγλαϊεῖσθαι, ἐπεὶ φόνος ἐγγύθεν αὐτῷ.<br/>
ἀλλὰ σὺ μὲν μή πω καταδύσεο μῶλον Ἄρηος<br/>
πρίν γ' ἐμὲ δεῦρ' ἐλθοῦσαν ἐν ὀφθαλμοῖσιν ἴδηαι:<br/>
ἠῶθεν γὰρ νεῦμαι ἅμ' ἠελίῳ ἀνιόντι<br/>
τεύχεα καλὰ φέρουσα παρ' Ἡφαίστοιο ἄνακτος.</ruby>

<ruby><rtc lang="grc" translate="no">ὣς ἄρα φωνήσασα πάλιν τράπεθ' υἷος ἑοῖο,<br/>
καὶ στρεφθεῖσ' ἁλίῃσι κασιγνήτῃσι μετηύδα:<br/>
ὑμεῖς μὲν νῦν δῦτε θαλάσσης εὐρέα κόλπον<br/>
ὀψόμεναί τε γέρονθ' ἅλιον καὶ δώματα πατρός,<br/>
καί οἱ πάντ' ἀγορεύσατ': ἐγὼ δ' ἐς μακρὸν Ὄλυμπον<br/>
εἶμι παρ' Ἥφαιστον κλυτοτέχνην, αἴ κ' ἐθέλῃσιν<br/>
υἱεῖ ἐμῷ δόμεναι κλυτὰ τεύχεα παμφανόωντα.</ruby>

<ruby><rtc lang="grc" translate="no">ὣς ἔφαθ', αἳ δ' ὑπὸ κῦμα θαλάσσης αὐτίκ' ἔδυσαν:<br/>
ἣ δ' αὖτ' Οὔλυμπον δὲ θεὰ Θέτις ἀργυρόπεζα<br/>
ἤϊεν ὄφρα φίλῳ παιδὶ κλυτὰ τεύχε' ἐνείκαι.<br/>
τὴν μὲν ἄρ' Οὔλυμπον δὲ πόδες φέρον: αὐτὰρ Ἀχαιοὶ<br/>
θεσπεσίῳ ἀλαλητῷ ὑφ' Ἕκτορος ἀνδροφόνοιο<br/>
φεύγοντες νῆάς τε καὶ Ἑλλήσποντον ἵκοντο.<br/>
οὐδέ κε Πάτροκλόν περ ἐϋκνήμιδες Ἀχαιοὶ<br/>
ἐκ βελέων ἐρύσαντο νέκυν θεράποντ' Ἀχιλῆος:<br/>
αὖτις γὰρ δὴ τόν γε κίχον λαός τε καὶ ἵπποι<br/>
Ἕκτωρ τε Πριάμοιο πάϊς φλογὶ εἴκελος ἀλκήν.<br/>
τρὶς μέν μιν μετόπισθε ποδῶν λάβε φαίδιμος Ἕκτωρ<br/>
ἑλκέμεναι μεμαώς, μέγα δὲ Τρώεσσιν ὁμόκλα:<br/>
τρὶς δὲ δύ' Αἴαντες θοῦριν ἐπιειμένοι ἀλκὴν<br/>
νεκροῦ ἀπεστυφέλιξαν: ὃ δ' ἔμπεδον ἀλκὶ πεποιθὼς<br/>
ἄλλοτ' ἐπαί̈ξασκε κατὰ μόθον, ἄλλοτε δ' αὖτε<br/>
στάσκε μέγα ἰάχων: ὀπίσω δ' οὐ χάζετο πάμπαν.<br/>
ὡς δ' ἀπὸ σώματος οὔ τι λέοντ' αἴθωνα δύνανται<br/>
ποιμένες ἄγραυλοι μέγα πεινάοντα δίεσθαι,<br/>
ὥς ῥα τὸν οὐκ ἐδύναντο δύω Αἴαντε κορυστὰ<br/>
Ἕκτορα Πριαμίδην ἀπὸ νεκροῦ δειδίξασθαι.<br/>
καί νύ κεν εἴρυσσέν τε καὶ ἄσπετον ἤρατο κῦδος,<br/>
εἰ μὴ Πηλεί̈ωνι ποδήνεμος ὠκέα Ἶρις<br/>
ἄγγελος ἦλθε θέουσ' ἀπ' Ὀλύμπου θωρήσσεσθαι<br/>
κρύβδα Διὸς ἄλλων τε θεῶν: πρὸ γὰρ ἧκέ μιν Ἥρη.<br/>
ἀγχοῦ δ' ἱσταμένη ἔπεα πτερόεντα προσηύδα:<br/>
ὄρσεο Πηλεί̈δη, πάντων ἐκπαγλότατ' ἀνδρῶν:<br/>
Πατρόκλῳ ἐπάμυνον, οὗ εἵνεκα φύλοπις αἰνὴ<br/>
ἕστηκε πρὸ νεῶν: οἳ δ' ἀλλήλους ὀλέκουσιν<br/>
οἳ μὲν ἀμυνόμενοι νέκυος πέρι τεθνηῶτος,<br/>
οἳ δὲ ἐρύσσασθαι ποτὶ Ἴλιον ἠνεμόεσσαν<br/>
Τρῶες ἐπιθύουσι: μάλιστα δὲ φαίδιμος Ἕκτωρ<br/>
ἑλκέμεναι μέμονεν: κεφαλὴν δέ ἑ θυμὸς ἄνωγε<br/>
πῆξαι ἀνὰ σκολόπεσσι ταμόνθ' ἁπαλῆς ἀπὸ δειρῆς.<br/>
ἀλλ' ἄνα μηδ' ἔτι κεῖσο: σέβας δέ σε θυμὸν ἱκέσθω<br/>
Πάτροκλον Τρῳῇσι κυσὶν μέλπηθρα γενέσθαι:<br/>
σοὶ λώβη, αἴ κέν τι νέκυς ᾐσχυμμένος ἔλθῃ.</ruby>

<ruby><rtc lang="grc" translate="no">τὴν δ' ἠμείβετ' ἔπειτα ποδάρκης δῖος Ἀχιλλεύς:<br/>
Ἶρι θεὰ τίς γάρ σε θεῶν ἐμοὶ ἄγγελον ἧκε;</ruby>

<ruby><rtc lang="grc" translate="no">τὸν δ' αὖτε προσέειπε ποδήνεμος ὠκέα Ἶρις:<br/>
Ἥρη με προέηκε Διὸς κυδρὴ παράκοιτις:<br/>
οὐδ' οἶδε Κρονίδης ὑψίζυγος οὐδέ τις ἄλλος<br/>
ἀθανάτων, οἳ Ὄλυμπον ἀγάννιφον ἀμφινέμονται.</ruby>

<ruby><rtc lang="grc" translate="no">τὴν δ' ἀπαμειβόμενος προσέφη πόδας ὠκὺς Ἀχιλλεύς:<br/>
πῶς τὰρ ἴω μετὰ μῶλον; ἔχουσι δὲ τεύχε' ἐκεῖνοι:<br/>
μήτηρ δ' οὔ με φίλη πρίν γ' εἴα θωρήσσεσθαι<br/>
πρίν γ' αὐτὴν ἐλθοῦσαν ἐν ὀφθαλμοῖσιν ἴδωμαι:<br/>
στεῦτο γὰρ Ἡφαίστοιο πάρ' οἰσέμεν ἔντεα καλά.<br/>
ἄλλου δ' οὔ τευ οἶδα τεῦ ἂν κλυτὰ τεύχεα δύω,<br/>
εἰ μὴ Αἴαντός γε σάκος Τελαμωνιάδαο.<br/>
ἀλλὰ καὶ αὐτὸς ὅ γ' ἔλπομ' ἐνὶ πρώτοισιν ὁμιλεῖ<br/>
ἔγχεϊ δηϊόων περὶ Πατρόκλοιο θανόντος.</ruby>

<ruby><rtc lang="grc" translate="no">τὸν δ' αὖτε προσέειπε ποδήνεμος ὠκέα Ἶρις:<br/>
εὖ νυ καὶ ἡμεῖς ἴδμεν ὅ τοι κλυτὰ τεύχε' ἔχονται:<br/>
ἀλλ' αὔτως ἐπὶ τάφρον ἰὼν Τρώεσσι φάνηθι,<br/>
αἴ κέ σ' ὑποδείσαντες ἀπόσχωνται πολέμοιο<br/>
Τρῶες, ἀναπνεύσωσι δ' ἀρήϊοι υἷες Ἀχαιῶν<br/>
τειρόμενοι: ὀλίγη δέ τ' ἀνάπνευσις πολέμοιο.</ruby>

<ruby><rtc lang="grc" translate="no">ἣ μὲν ἄρ' ὣς εἰποῦσ' ἀπέβη πόδας ὠκέα Ἶρις,<br/>
αὐτὰρ Ἀχιλλεὺς ὦρτο Διὶ̈ φίλος: ἀμφὶ δ' Ἀθήνη<br/>
ὤμοις ἰφθίμοισι βάλ' αἰγίδα θυσσανόεσσαν,<br/>
ἀμφὶ δέ οἱ κεφαλῇ νέφος ἔστεφε δῖα θεάων<br/>
χρύσεον, ἐκ δ' αὐτοῦ δαῖε φλόγα παμφανόωσαν.<br/>
ὡς δ' ὅτε καπνὸς ἰὼν ἐξ ἄστεος αἰθέρ' ἵκηται<br/>
τηλόθεν ἐκ νήσου, τὴν δήϊοι ἀμφιμάχωνται,<br/>
οἵ τε πανημέριοι στυγερῷ κρίνονται Ἄρηϊ<br/>
ἄστεος ἐκ σφετέρου: ἅμα δ' ἠελίῳ καταδύντι<br/>
πυρσοί τε φλεγέθουσιν ἐπήτριμοι, ὑψόσε δ' αὐγὴ<br/>
γίγνεται ἀί̈σσουσα περικτιόνεσσιν ἰδέσθαι,<br/>
αἴ κέν πως σὺν νηυσὶν ἄρεω ἀλκτῆρες ἵκωνται:<br/>
ὣς ἀπ' Ἀχιλλῆος κεφαλῆς σέλας αἰθέρ' ἵκανε:<br/>
στῆ δ' ἐπὶ τάφρον ἰὼν ἀπὸ τείχεος, οὐδ' ἐς Ἀχαιοὺς<br/>
μίσγετο: μητρὸς γὰρ πυκινὴν ὠπίζετ' ἐφετμήν.<br/>
ἔνθα στὰς ἤϋσ', ἀπάτερθε δὲ Παλλὰς Ἀθήνη<br/>
φθέγξατ': ἀτὰρ Τρώεσσιν ἐν ἄσπετον ὦρσε κυδοιμόν.<br/>
ὡς δ' ὅτ' ἀριζήλη φωνή, ὅτε τ' ἴαχε σάλπιγξ<br/>
ἄστυ περιπλομένων δηί̈ων ὕπο θυμοραϊστέων,<br/>
ὣς τότ' ἀριζήλη φωνὴ γένετ' Αἰακίδαο.<br/>
οἳ δ' ὡς οὖν ἄϊον ὄπα χάλκεον Αἰακίδαο,<br/>
πᾶσιν ὀρίνθη θυμός: ἀτὰρ καλλίτριχες ἵπποι<br/>
ἂψ ὄχεα τρόπεον: ὄσσοντο γὰρ ἄλγεα θυμῷ.<br/>
ἡνίοχοι δ' ἔκπληγεν, ἐπεὶ ἴδον ἀκάματον πῦρ<br/>
δεινὸν ὑπὲρ κεφαλῆς μεγαθύμου Πηλεί̈ωνος<br/>
δαιόμενον: τὸ δὲ δαῖε θεὰ γλαυκῶπις Ἀθήνη.<br/>
τρὶς μὲν ὑπὲρ τάφρου μεγάλ' ἴαχε δῖος Ἀχιλλεύς,<br/>
τρὶς δὲ κυκήθησαν Τρῶες κλειτοί τ' ἐπίκουροι.<br/>
ἔνθα δὲ καὶ τότ' ὄλοντο δυώδεκα φῶτες ἄριστοι<br/>
ἀμφὶ σφοῖς ὀχέεσσι καὶ ἔγχεσιν. αὐτὰρ Ἀχαιοὶ<br/>
ἀσπασίως Πάτροκλον ὑπ' ἐκ βελέων ἐρύσαντες<br/>
κάτθεσαν ἐν λεχέεσσι: φίλοι δ' ἀμφέσταν ἑταῖροι<br/>
μυρόμενοι: μετὰ δέ σφι ποδώκης εἵπετ' Ἀχιλλεὺς<br/>
δάκρυα θερμὰ χέων, ἐπεὶ εἴσιδε πιστὸν ἑταῖρον<br/>
κείμενον ἐν φέρτρῳ δεδαϊγμένον ὀξέϊ χαλκῷ,<br/>
τόν ῥ' ἤτοι μὲν ἔπεμπε σὺν ἵπποισιν καὶ ὄχεσφιν<br/>
ἐς πόλεμον, οὐδ' αὖτις ἐδέξατο νοστήσαντα.</ruby>

<ruby><rtc lang="grc" translate="no">Ἠέλιον δ' ἀκάμαντα βοῶπις πότνια Ἥρη<br/>
πέμψεν ἐπ' Ὠκεανοῖο ῥοὰς ἀέκοντα νέεσθαι:<br/>
ἠέλιος μὲν ἔδυ, παύσαντο δὲ δῖοι Ἀχαιοὶ<br/>
φυλόπιδος κρατερῆς καὶ ὁμοιί̈ου πολέμοιο.</ruby>

<ruby><rtc lang="grc" translate="no">Τρῶες δ' αὖθ' ἑτέρωθεν ἀπὸ κρατερῆς ὑσμίνης<br/>
χωρήσαντες ἔλυσαν ὑφ' ἅρμασιν ὠκέας ἵππους,<br/>
ἐς δ' ἀγορὴν ἀγέροντο πάρος δόρποιο μέδεσθαι.<br/>
ὀρθῶν δ' ἑσταότων ἀγορὴ γένετ', οὐδέ τις ἔτλη<br/>
ἕζεσθαι: πάντας γὰρ ἔχε τρόμος, οὕνεκ' Ἀχιλλεὺς<br/>
ἐξεφάνη, δηρὸν δὲ μάχης ἐπέπαυτ' ἀλεγεινῆς.<br/>
τοῖσι δὲ Πουλυδάμας πεπνυμένος ἦρχ' ἀγορεύειν<br/>
Πανθοί̈δης: ὃ γὰρ οἶος ὅρα πρόσσω καὶ ὀπίσσω:<br/>
Ἕκτορι δ' ἦεν ἑταῖρος, ἰῇ δ' ἐν νυκτὶ γένοντο,<br/>
ἀλλ' ὃ μὲν ἂρ μύθοισιν, ὃ δ' ἔγχεϊ πολλὸν ἐνίκα:<br/>
ὅ σφιν ἐϋφρονέων ἀγορήσατο καὶ μετέειπεν:<br/>
ἀμφὶ μάλα φράζεσθε φίλοι: κέλομαι γὰρ ἔγωγε<br/>
ἄστυδε νῦν ἰέναι, μὴ μίμνειν ἠῶ δῖαν<br/>
ἐν πεδίῳ παρὰ νηυσίν: ἑκὰς δ' ἀπὸ τείχεός εἰμεν.<br/>
ὄφρα μὲν οὗτος ἀνὴρ Ἀγαμέμνονι μήνιε δίῳ<br/>
τόφρα δὲ ῥηί̈τεροι πολεμίζειν ἦσαν Ἀχαιοί:<br/>
χαίρεσκον γὰρ ἔγωγε θοῇς ἐπὶ νηυσὶν ἰαύων<br/>
ἐλπόμενος νῆας αἱρησέμεν ἀμφιελίσσας.<br/>
νῦν δ' αἰνῶς δείδοικα ποδώκεα Πηλεί̈ωνα:<br/>
οἷος κείνου θυμὸς ὑπέρβιος, οὐκ ἐθελήσει<br/>
μίμνειν ἐν πεδίῳ, ὅθι περ Τρῶες καὶ Ἀχαιοὶ<br/>
ἐν μέσῳ ἀμφότεροι μένος Ἄρηος δατέονται,<br/>
ἀλλὰ περὶ πτόλιός τε μαχήσεται ἠδὲ γυναικῶν.<br/>
ἀλλ' ἴομεν προτὶ ἄστυ, πίθεσθέ μοι: ὧδε γὰρ ἔσται:<br/>
νῦν μὲν νὺξ ἀπέπαυσε ποδώκεα Πηλεί̈ωνα<br/>
ἀμβροσίη: εἰ δ' ἄμμε κιχήσεται ἐνθάδ' ἐόντας<br/>
αὔριον ὁρμηθεὶς σὺν τεύχεσιν, εὖ νύ τις αὐτὸν<br/>
γνώσεται: ἀσπασίως γὰρ ἀφίξεται Ἴλιον ἱρὴν<br/>
ὅς κε φύγῃ, πολλοὺς δὲ κύνες καὶ γῦπες ἔδονται<br/>
Τρώων: αἲ γὰρ δή μοι ἀπ' οὔατος ὧδε γένοιτο.<br/>
εἰ δ' ἂν ἐμοῖς ἐπέεσσι πιθώμεθα κηδόμενοί περ,<br/>
νύκτα μὲν εἰν ἀγορῇ σθένος ἕξομεν, ἄστυ δὲ πύργοι<br/>
ὑψηλαί τε πύλαι σανίδες τ' ἐπὶ τῇς ἀραρυῖαι<br/>
μακραὶ ἐύ̈ξεστοι ἐζευγμέναι εἰρύσσονται:<br/>
πρῶϊ δ' ὑπηοῖοι σὺν τεύχεσι θωρηχθέντες<br/>
στησόμεθ' ἂμ πύργους: τῷ δ' ἄλγιον, αἴ κ' ἐθέλῃσιν<br/>
ἐλθὼν ἐκ νηῶν περὶ τείχεος ἄμμι μάχεσθαι.<br/>
ἂψ πάλιν εἶσ' ἐπὶ νῆας, ἐπεί κ' ἐριαύχενας ἵππους<br/>
παντοίου δρόμου ἄσῃ ὑπὸ πτόλιν ἠλασκάζων:<br/>
εἴσω δ' οὔ μιν θυμὸς ἐφορμηθῆναι ἐάσει,<br/>
οὐδέ ποτ' ἐκπέρσει: πρίν μιν κύνες ἀργοὶ ἔδονται.</ruby>

<ruby><rtc lang="grc" translate="no">τὸν δ' ἄρ' ὑπόδρα ἰδὼν προσέφη κορυθαίολος Ἕκτωρ:<br/>
Πουλυδάμα σὺ μὲν οὐκέτ' ἐμοὶ φίλα ταῦτ' ἀγορεύεις,<br/>
ὃς κέλεαι κατὰ ἄστυ ἀλήμεναι αὖτις ἰόντας.<br/>
ἦ οὔ πω κεκόρησθε ἐελμένοι ἔνδοθι πύργων;<br/>
πρὶν μὲν γὰρ Πριάμοιο πόλιν μέροπες ἄνθρωποι<br/>
πάντες μυθέσκοντο πολύχρυσον πολύχαλκον:<br/>
νῦν δὲ δὴ ἐξαπόλωλε δόμων κειμήλια καλά,<br/>
πολλὰ δὲ δὴ Φρυγίην καὶ Μῃονίην ἐρατεινὴν<br/>
κτήματα περνάμεν' ἵκει, ἐπεὶ μέγας ὠδύσατο Ζεύς.<br/>
νῦν δ' ὅτε πέρ μοι ἔδωκε Κρόνου πάϊς ἀγκυλομήτεω<br/>
κῦδος ἀρέσθ' ἐπὶ νηυσί, θαλάσσῃ τ' ἔλσαι Ἀχαιούς,<br/>
νήπιε μηκέτι ταῦτα νοήματα φαῖν' ἐνὶ δήμῳ:<br/>
οὐ γάρ τις Τρώων ἐπιπείσεται: οὐ γὰρ ἐάσω.<br/>
ἀλλ' ἄγεθ' ὡς ἂν ἐγὼ εἴπω, πειθώμεθα πάντες.<br/>
νῦν μὲν δόρπον ἕλεσθε κατὰ στρατὸν ἐν τελέεσσι,<br/>
καὶ φυλακῆς μνήσασθε, καὶ ἐγρήγορθε ἕκαστος:<br/>
Τρώων δ' ὃς κτεάτεσσιν ὑπερφιάλως ἀνιάζει,<br/>
συλλέξας λαοῖσι δότω καταδημοβορῆσαι:<br/>
τῶν τινὰ βέλτερόν ἐστιν ἐπαυρέμεν ἤ περ Ἀχαιούς.<br/>
πρῶϊ δ' ὑπηοῖοι σὺν τεύχεσι θωρηχθέντες<br/>
νηυσὶν ἔπι γλαφυρῇσιν ἐγείρομεν ὀξὺν Ἄρηα.<br/>
εἰ δ' ἐτεὸν παρὰ ναῦφιν ἀνέστη δῖος Ἀχιλλεύς,<br/>
ἄλγιον αἴ κ' ἐθέλῃσι τῷ ἔσσεται: οὔ μιν ἔγωγε<br/>
φεύξομαι ἐκ πολέμοιο δυσηχέος, ἀλλὰ μάλ' ἄντην<br/>
στήσομαι, ἤ κε φέρῃσι μέγα κράτος, ἦ κε φεροίμην.<br/>
ξυνὸς Ἐνυάλιος, καί τε κτανέοντα κατέκτα.</ruby>

<ruby><rtc lang="grc" translate="no">ὣς Ἕκτωρ ἀγόρευ', ἐπὶ δὲ Τρῶες κελάδησαν<br/>
νήπιοι: ἐκ γάρ σφεων φρένας εἵλετο Παλλὰς Ἀθήνη.<br/>
Ἕκτορι μὲν γὰρ ἐπῄνησαν κακὰ μητιόωντι,<br/>
Πουλυδάμαντι δ' ἄρ' οὔ τις ὃς ἐσθλὴν φράζετο βουλήν.<br/>
δόρπον ἔπειθ' εἵλοντο κατὰ στρατόν: αὐτὰρ Ἀχαιοὶ<br/>
παννύχιοι Πάτροκλον ἀνεστενάχοντο γοῶντες.<br/>
τοῖσι δὲ Πηλεί̈δης ἁδινοῦ ἐξῆρχε γόοιο<br/>
χεῖρας ἐπ' ἀνδροφόνους θέμενος στήθεσσιν ἑταίρου<br/>
πυκνὰ μάλα στενάχων ὥς τε λὶς ἠϋγένειος,<br/>
ᾧ ῥά θ' ὑπὸ σκύμνους ἐλαφηβόλος ἁρπάσῃ ἀνὴρ<br/>
ὕλης ἐκ πυκινῆς: ὃ δέ τ' ἄχνυται ὕστερος ἐλθών,<br/>
πολλὰ δέ τ' ἄγκε' ἐπῆλθε μετ' ἀνέρος ἴχνι' ἐρευνῶν<br/>
εἴ ποθεν ἐξεύροι: μάλα γὰρ δριμὺς χόλος αἱρεῖ:<br/>
ὣς ὃ βαρὺ στενάχων μετεφώνεε Μυρμιδόνεσσιν:<br/>
ὢ πόποι ἦ ῥ' ἅλιον ἔπος ἔκβαλον ἤματι κείνῳ<br/>
θαρσύνων ἥρωα Μενοίτιον ἐν μεγάροισι:<br/>
φῆν δέ οἱ εἰς Ὀπόεντα περικλυτὸν υἱὸν ἀπάξειν<br/>
Ἴλιον ἐκπέρσαντα, λαχόντα τε ληί̈δος αἶσαν.<br/>
ἀλλ' οὐ Ζεὺς ἄνδρεσσι νοήματα πάντα τελευτᾷ:<br/>
ἄμφω γὰρ πέπρωται ὁμοίην γαῖαν ἐρεῦσαι<br/>
αὐτοῦ ἐνὶ Τροίῃ, ἐπεὶ οὐδ' ἐμὲ νοστήσαντα<br/>
δέξεται ἐν μεγάροισι γέρων ἱππηλάτα Πηλεὺς<br/>
οὐδὲ Θέτις μήτηρ, ἀλλ' αὐτοῦ γαῖα καθέξει.<br/>
νῦν δ' ἐπεὶ οὖν Πάτροκλε σεῦ ὕστερος εἶμ' ὑπὸ γαῖαν,<br/>
οὔ σε πρὶν κτεριῶ πρίν γ' Ἕκτορος ἐνθάδ' ἐνεῖκαι<br/>
τεύχεα καὶ κεφαλὴν μεγαθύμου σοῖο φονῆος:<br/>
δώδεκα δὲ προπάροιθε πυρῆς ἀποδειροτομήσω<br/>
Τρώων ἀγλαὰ τέκνα σέθεν κταμένοιο χολωθείς.<br/>
τόφρα δέ μοι παρὰ νηυσὶ κορωνίσι κείσεαι αὔτως,<br/>
ἀμφὶ δὲ σὲ Τρῳαὶ καὶ Δαρδανίδες βαθύκολποι<br/>
κλαύσονται νύκτάς τε καὶ ἤματα δάκρυ χέουσαι,<br/>
τὰς αὐτοὶ καμόμεσθα βίηφί τε δουρί τε μακρῷ<br/>
πιείρας πέρθοντε πόλεις μερόπων ἀνθρώπων.</ruby>

<ruby><rtc lang="grc" translate="no">ὣς εἰπὼν ἑτάροισιν ἐκέκλετο δῖος Ἀχιλλεὺς<br/>
ἀμφὶ πυρὶ στῆσαι τρίποδα μέγαν, ὄφρα τάχιστα<br/>
Πάτροκλον λούσειαν ἄπο βρότον αἱματόεντα.<br/>
οἳ δὲ λοετροχόον τρίποδ' ἵστασαν ἐν πυρὶ κηλέῳ,<br/>
ἐν δ' ἄρ' ὕδωρ ἔχεαν, ὑπὸ δὲ ξύλα δαῖον ἑλόντες.<br/>
γάστρην μὲν τρίποδος πῦρ ἄμφεπε, θέρμετο δ' ὕδωρ:<br/>
αὐτὰρ ἐπεὶ δὴ ζέσσεν ὕδωρ ἐνὶ ἤνοπι χαλκῷ,<br/>
καὶ τότε δὴ λοῦσάν τε καὶ ἤλειψαν λίπ' ἐλαίῳ,<br/>
ἐν δ' ὠτειλὰς πλῆσαν ἀλείφατος ἐννεώροιο:<br/>
ἐν λεχέεσσι δὲ θέντες ἑανῷ λιτὶ κάλυψαν<br/>
ἐς πόδας ἐκ κεφαλῆς, καθύπερθε δὲ φάρεϊ λευκῷ.<br/>
παννύχιοι μὲν ἔπειτα πόδας ταχὺν ἀμφ' Ἀχιλῆα<br/>
Μυρμιδόνες Πάτροκλον ἀνεστενάχοντο γοῶντες:<br/>
Ζεὺς δ' Ἥρην προσέειπε κασιγνήτην ἄλοχόν τε:<br/>
ἔπρηξας καὶ ἔπειτα βοῶπις πότνια Ἥρη<br/>
ἀνστήσασ' Ἀχιλῆα πόδας ταχύν: ἦ ῥά νυ σεῖο<br/>
ἐξ αὐτῆς ἐγένοντο κάρη κομόωντες Ἀχαιοί.</ruby>

<ruby><rtc lang="grc" translate="no">τὸν δ' ἠμείβετ' ἔπειτα βοῶπις πότνια Ἥρη:<br/>
αἰνότατε Κρονίδη ποῖον τὸν μῦθον ἔειπες.<br/>
καὶ μὲν δή πού τις μέλλει βροτὸς ἀνδρὶ τελέσσαι,<br/>
ὅς περ θνητός τ' ἐστὶ καὶ οὐ τόσα μήδεα οἶδε:<br/>
πῶς δὴ ἔγωγ', ἥ φημι θεάων ἔμμεν ἀρίστη,<br/>
ἀμφότερον γενεῇ τε καὶ οὕνεκα σὴ παράκοιτις<br/>
κέκλημαι, σὺ δὲ πᾶσι μετ' ἀθανάτοισιν ἀνάσσεις,<br/>
οὐκ ὄφελον Τρώεσσι κοτεσσαμένη κακὰ ῥάψαι;</ruby>

<ruby><rtc lang="grc" translate="no">ὣς οἳ μὲν τοιαῦτα πρὸς ἀλλήλους ἀγόρευον:<br/>
Ἡφαίστου δ' ἵκανε δόμον Θέτις ἀργυρόπεζα<br/>
ἄφθιτον ἀστερόεντα μεταπρεπέ' ἀθανάτοισι<br/>
χάλκεον, ὅν ῥ' αὐτὸς ποιήσατο κυλλοποδίων.<br/>
τὸν δ' εὗρ' ἱδρώοντα ἑλισσόμενον περὶ φύσας<br/>
σπεύδοντα: τρίποδας γὰρ ἐείκοσι πάντας ἔτευχεν<br/>
ἑστάμεναι περὶ τοῖχον ἐϋσταθέος μεγάροιο,<br/>
χρύσεα δέ σφ' ὑπὸ κύκλα ἑκάστῳ πυθμένι θῆκεν,<br/>
ὄφρά οἱ αὐτόματοι θεῖον δυσαίατ' ἀγῶνα<br/>
ἠδ' αὖτις πρὸς δῶμα νεοίατο θαῦμα ἰδέσθαι.<br/>
οἳ δ' ἤτοι τόσσον μὲν ἔχον τέλος, οὔατα δ' οὔ πω<br/>
δαιδάλεα προσέκειτο: τά ῥ' ἤρτυε, κόπτε δὲ δεσμούς.<br/>
ὄφρ' ὅ γε ταῦτ' ἐπονεῖτο ἰδυίῃσι πραπίδεσσι,<br/>
τόφρά οἱ ἐγγύθεν ἦλθε θεὰ Θέτις ἀργυρόπεζα.<br/>
τὴν δὲ ἴδε προμολοῦσα Χάρις λιπαροκρήδεμνος<br/>
καλή, τὴν ὤπυιε περικλυτὸς ἀμφιγυήεις:<br/>
ἔν τ' ἄρα οἱ φῦ χειρὶ ἔπος τ' ἔφατ' ἔκ τ' ὀνόμαζε:<br/>
τίπτε Θέτι τανύπεπλε ἱκάνεις ἡμέτερον δῶ<br/>
αἰδοίη τε φίλη τε; πάρος γε μὲν οὔ τι θαμίζεις.<br/>
ἀλλ' ἕπεο προτέρω, ἵνα τοι πὰρ ξείνια θείω.<br/>
ὣς ἄρα φωνήσασα πρόσω ἄγε δῖα θεάων.<br/>
τὴν μὲν ἔπειτα καθεῖσεν ἐπὶ θρόνου ἀργυροήλου<br/>
καλοῦ δαιδαλέου: ὑπὸ δὲ θρῆνυς ποσὶν ἦεν:<br/>
κέκλετο δ' Ἥφαιστον κλυτοτέχνην εἶπέ τε μῦθον:<br/>
Ἥφαιστε πρόμολ' ὧδε: Θέτις νύ τι σεῖο χατίζει.<br/>
τὴν δ' ἠμείβετ' ἔπειτα περικλυτὸς ἀμφιγυήεις:<br/>
ἦ ῥά νύ μοι δεινή τε καὶ αἰδοίη θεὸς ἔνδον,<br/>
ἥ μ' ἐσάωσ' ὅτε μ' ἄλγος ἀφίκετο τῆλε πεσόντα<br/>
μητρὸς ἐμῆς ἰότητι κυνώπιδος, ἥ μ' ἐθέλησε<br/>
κρύψαι χωλὸν ἐόντα: τότ' ἂν πάθον ἄλγεα θυμῷ,<br/>
εἰ μή μ' Εὐρυνόμη τε Θέτις θ' ὑπεδέξατο κόλπῳ<br/>
Εὐρυνόμη θυγάτηρ ἀψορρόου Ὠκεανοῖο.<br/>
τῇσι παρ' εἰνάετες χάλκευον δαίδαλα πολλά,<br/>
πόρπας τε γναμπτάς θ' ἕλικας κάλυκάς τε καὶ ὅρμους<br/>
ἐν σπῆϊ γλαφυρῷ: περὶ δὲ ῥόος Ὠκεανοῖο<br/>
ἀφρῷ μορμύρων ῥέεν ἄσπετος: οὐδέ τις ἄλλος<br/>
ᾔδεεν οὔτε θεῶν οὔτε θνητῶν ἀνθρώπων,<br/>
ἀλλὰ Θέτις τε καὶ Εὐρυνόμη ἴσαν, αἵ μ' ἐσάωσαν.<br/>
ἣ νῦν ἡμέτερον δόμον ἵκει: τώ με μάλα χρεὼ<br/>
πάντα Θέτι καλλιπλοκάμῳ ζῳάγρια τίνειν.<br/>
ἀλλὰ σὺ μὲν νῦν οἱ παράθες ξεινήϊα καλά,<br/>
ὄφρ' ἂν ἐγὼ φύσας ἀποθείομαι ὅπλά τε πάντα.</ruby>

<ruby><rtc lang="grc" translate="no">ἦ, καὶ ἀπ' ἀκμοθέτοιο πέλωρ αἴητον ἀνέστη<br/>
χωλεύων: ὑπὸ δὲ κνῆμαι ῥώοντο ἀραιαί.<br/>
φύσας μέν ῥ' ἀπάνευθε τίθει πυρός, ὅπλά τε πάντα<br/>
λάρνακ' ἐς ἀργυρέην συλλέξατο, τοῖς ἐπονεῖτο:<br/>
σπόγγῳ δ' ἀμφὶ πρόσωπα καὶ ἄμφω χεῖρ' ἀπομόργνυ<br/>
αὐχένα τε στιβαρὸν καὶ στήθεα λαχνήεντα,<br/>
δῦ δὲ χιτῶν', ἕλε δὲ σκῆπτρον παχύ, βῆ δὲ θύραζε<br/>
χωλεύων: ὑπὸ δ' ἀμφίπολοι ῥώοντο ἄνακτι<br/>
χρύσειαι ζωῇσι νεήνισιν εἰοικυῖαι.<br/>
τῇς ἐν μὲν νόος ἐστὶ μετὰ φρεσίν, ἐν δὲ καὶ αὐδὴ<br/>
καὶ σθένος, ἀθανάτων δὲ θεῶν ἄπο ἔργα ἴσασιν.<br/>
αἳ μὲν ὕπαιθα ἄνακτος ἐποίπνυον: αὐτὰρ ὃ ἔρρων<br/>
πλησίον, ἔνθα Θέτις περ, ἐπὶ θρόνου ἷζε φαεινοῦ,<br/>
ἔν τ' ἄρα οἱ φῦ χειρὶ ἔπος τ' ἔφατ' ἔκ τ' ὀνόμαζε:<br/>
τίπτε Θέτι τανύπεπλε ἱκάνεις ἡμέτερον δῶ<br/>
αἰδοίη τε φίλη τε; πάρος γε μὲν οὔ τι θαμίζεις.<br/>
αὔδα ὅ τι φρονέεις: τελέσαι δέ με θυμὸς ἄνωγεν,<br/>
εἰ δύναμαι τελέσαι γε καὶ εἰ τετελεσμένον ἐστίν.<br/>
τὸν δ' ἠμείβετ' ἔπειτα Θέτις κατὰ δάκρυ χέουσα:<br/>
Ἥφαιστ', ἦ ἄρα δή τις, ὅσαι θεαί εἰσ' ἐν Ὀλύμπῳ,<br/>
τοσσάδ' ἐνὶ φρεσὶν ᾗσιν ἀνέσχετο κήδεα λυγρὰ<br/>
ὅσσ' ἐμοὶ ἐκ πασέων Κρονίδης Ζεὺς ἄλγε' ἔδωκεν;<br/>
ἐκ μέν μ' ἀλλάων ἁλιάων ἀνδρὶ δάμασσεν<br/>
Αἰακίδῃ Πηλῆϊ, καὶ ἔτλην ἀνέρος εὐνὴν<br/>
πολλὰ μάλ' οὐκ ἐθέλουσα. ὃ μὲν δὴ γήραϊ λυγρῷ<br/>
κεῖται ἐνὶ μεγάροις ἀρημένος, ἄλλα δέ μοι νῦν,<br/>
υἱὸν ἐπεί μοι δῶκε γενέσθαί τε τραφέμεν τε<br/>
ἔξοχον ἡρώων: ὃ δ' ἀνέδραμεν ἔρνεϊ ἶσος:<br/>
τὸν μὲν ἐγὼ θρέψασα φυτὸν ὣς γουνῷ ἀλωῆς<br/>
νηυσὶν ἐπιπροέηκα κορωνίσιν Ἴλιον εἴσω<br/>
Τρωσὶ μαχησόμενον: τὸν δ' οὐχ ὑποδέξομαι αὖτις<br/>
οἴκαδε νοστήσαντα δόμον Πηλήϊον εἴσω.<br/>
ὄφρα δέ μοι ζώει καὶ ὁρᾷ φάος ἠελίοιο<br/>
ἄχνυται, οὐδέ τί οἱ δύναμαι χραισμῆσαι ἰοῦσα.<br/>
κούρην ἣν ἄρα οἱ γέρας ἔξελον υἷες Ἀχαιῶν,<br/>
τὴν ἂψ ἐκ χειρῶν ἕλετο κρείων Ἀγαμέμνων.<br/>
ἤτοι ὃ τῆς ἀχέων φρένας ἔφθιεν: αὐτὰρ Ἀχαιοὺς<br/>
Τρῶες ἐπὶ πρύμνῃσιν ἐείλεον, οὐδὲ θύραζε<br/>
εἴων ἐξιέναι: τὸν δὲ λίσσοντο γέροντες<br/>
Ἀργείων, καὶ πολλὰ περικλυτὰ δῶρ' ὀνόμαζον.<br/>
ἔνθ' αὐτὸς μὲν ἔπειτ' ἠναίνετο λοιγὸν ἀμῦναι,<br/>
αὐτὰρ ὃ Πάτροκλον περὶ μὲν τὰ ἃ τεύχεα ἕσσε,<br/>
πέμπε δέ μιν πόλεμον δέ, πολὺν δ' ἅμα λαὸν ὄπασσε.<br/>
πᾶν δ' ἦμαρ μάρναντο περὶ Σκαιῇσι πύλῃσι:<br/>
καί νύ κεν αὐτῆμαρ πόλιν ἔπραθον, εἰ μὴ Ἀπόλλων<br/>
πολλὰ κακὰ ῥέξαντα Μενοιτίου ἄλκιμον υἱὸν<br/>
ἔκταν' ἐνὶ προμάχοισι καὶ Ἕκτορι κῦδος ἔδωκε.<br/>
τοὔνεκα νῦν τὰ σὰ γούναθ' ἱκάνομαι, αἴ κ' ἐθέλῃσθα<br/>
υἱεῖ ἐμῷ ὠκυμόρῳ δόμεν ἀσπίδα καὶ τρυφάλειαν<br/>
καὶ καλὰς κνημῖδας ἐπισφυρίοις ἀραρυίας<br/>
καὶ θώρηχ': ὃ γὰρ ἦν οἱ ἀπώλεσε πιστὸς ἑταῖρος<br/>
Τρωσὶ δαμείς: ὃ δὲ κεῖται ἐπὶ χθονὶ θυμὸν ἀχεύων.<br/>
τὴν δ' ἠμείβετ' ἔπειτα περικλυτὸς ἀμφιγυήεις:<br/>
θάρσει: μή τοι ταῦτα μετὰ φρεσὶ σῇσι μελόντων.<br/>
αἲ γάρ μιν θανάτοιο δυσηχέος ὧδε δυναίμην<br/>
νόσφιν ἀποκρύψαι, ὅτε μιν μόρος αἰνὸς ἱκάνοι,<br/>
ὥς οἱ τεύχεα καλὰ παρέσσεται, οἷά τις αὖτε<br/>
ἀνθρώπων πολέων θαυμάσσεται, ὅς κεν ἴδηται.</ruby>

<ruby><rtc lang="grc" translate="no">ὣς εἰπὼν τὴν μὲν λίπεν αὐτοῦ, βῆ δ' ἐπὶ φύσας:<br/>
τὰς δ' ἐς πῦρ ἔτρεψε κέλευσέ τε ἐργάζεσθαι.<br/>
φῦσαι δ' ἐν χοάνοισιν ἐείκοσι πᾶσαι ἐφύσων<br/>
παντοίην εὔπρηστον ἀϋτμὴν ἐξανιεῖσαι,<br/>
ἄλλοτε μὲν σπεύδοντι παρέμμεναι, ἄλλοτε δ' αὖτε,<br/>
ὅππως Ἥφαιστός τ' ἐθέλοι καὶ ἔργον ἄνοιτο.<br/>
χαλκὸν δ' ἐν πυρὶ βάλλεν ἀτειρέα κασσίτερόν τε<br/>
καὶ χρυσὸν τιμῆντα καὶ ἄργυρον: αὐτὰρ ἔπειτα<br/>
θῆκεν ἐν ἀκμοθέτῳ μέγαν ἄκμονα, γέντο δὲ χειρὶ<br/>
ῥαιστῆρα κρατερήν, ἑτέρηφι δὲ γέντο πυράγρην.</ruby>

<ruby><rtc lang="grc" translate="no">ποίει δὲ πρώτιστα σάκος μέγα τε στιβαρόν τε<br/>
πάντοσε δαιδάλλων, περὶ δ' ἄντυγα βάλλε φαεινὴν<br/>
τρίπλακα μαρμαρέην, ἐκ δ' ἀργύρεον τελαμῶνα.<br/>
πέντε δ' ἄρ' αὐτοῦ ἔσαν σάκεος πτύχες: αὐτὰρ ἐν αὐτῷ<br/>
ποίει δαίδαλα πολλὰ ἰδυίῃσι πραπίδεσσιν.</ruby>

<ruby><rtc lang="grc" translate="no">ἐν μὲν γαῖαν ἔτευξ', ἐν δ' οὐρανόν, ἐν δὲ θάλασσαν,<br/>
ἠέλιόν τ' ἀκάμαντα σελήνην τε πλήθουσαν,<br/>
ἐν δὲ τὰ τείρεα πάντα, τά τ' οὐρανὸς ἐστεφάνωται,<br/>
Πληϊάδας θ' Ὑάδας τε τό τε σθένος Ὠρίωνος<br/>
Ἄρκτόν θ', ἣν καὶ Ἄμαξαν ἐπίκλησιν καλέουσιν,<br/>
ἥ τ' αὐτοῦ στρέφεται καί τ' Ὠρίωνα δοκεύει,<br/>
οἴη δ' ἄμμορός ἐστι λοετρῶν Ὠκεανοῖο.</ruby>

<ruby><rtc lang="grc" translate="no">ἐν δὲ δύω ποίησε πόλεις μερόπων ἀνθρώπων<br/>
καλάς. ἐν τῇ μέν ῥα γάμοι τ' ἔσαν εἰλαπίναι τε,<br/>
νύμφας δ' ἐκ θαλάμων δαί̈δων ὕπο λαμπομενάων<br/>
ἠγίνεον ἀνὰ ἄστυ, πολὺς δ' ὑμέναιος ὀρώρει:<br/>
κοῦροι δ' ὀρχηστῆρες ἐδίνεον, ἐν δ' ἄρα τοῖσιν<br/>
αὐλοὶ φόρμιγγές τε βοὴν ἔχον: αἳ δὲ γυναῖκες<br/>
ἱστάμεναι θαύμαζον ἐπὶ προθύροισιν ἑκάστη.<br/>
λαοὶ δ' εἰν ἀγορῇ ἔσαν ἀθρόοι: ἔνθα δὲ νεῖκος<br/>
ὠρώρει, δύο δ' ἄνδρες ἐνείκεον εἵνεκα ποινῆς<br/>
ἀνδρὸς ἀποφθιμένου: ὃ μὲν εὔχετο πάντ' ἀποδοῦναι<br/>
δήμῳ πιφαύσκων, ὃ δ' ἀναίνετο μηδὲν ἑλέσθαι:<br/>
ἄμφω δ' ἱέσθην ἐπὶ ἴστορι πεῖραρ ἑλέσθαι.<br/>
λαοὶ δ' ἀμφοτέροισιν ἐπήπυον ἀμφὶς ἀρωγοί:<br/>
κήρυκες δ' ἄρα λαὸν ἐρήτυον: οἳ δὲ γέροντες<br/>
εἵατ' ἐπὶ ξεστοῖσι λίθοις ἱερῷ ἐνὶ κύκλῳ,<br/>
σκῆπτρα δὲ κηρύκων ἐν χέρσ' ἔχον ἠεροφώνων:<br/>
τοῖσιν ἔπειτ' ἤϊσσον, ἀμοιβηδὶς δὲ δίκαζον.<br/>
κεῖτο δ' ἄρ' ἐν μέσσοισι δύω χρυσοῖο τάλαντα,<br/>
τῷ δόμεν ὃς μετὰ τοῖσι δίκην ἰθύντατα εἴποι.</ruby>

<ruby><rtc lang="grc" translate="no">τὴν δ' ἑτέρην πόλιν ἀμφὶ δύω στρατοὶ ἥατο λαῶν<br/>
τεύχεσι λαμπόμενοι: δίχα δέ σφισιν ἥνδανε βουλή,<br/>
ἠὲ διαπραθέειν ἢ ἄνδιχα πάντα δάσασθαι<br/>
κτῆσιν ὅσην πτολίεθρον ἐπήρατον ἐντὸς ἔεργεν:<br/>
οἳ δ' οὔ πω πείθοντο, λόχῳ δ' ὑπεθωρήσσοντο.<br/>
τεῖχος μέν ῥ' ἄλοχοί τε φίλαι καὶ νήπια τέκνα<br/>
ῥύατ' ἐφεσταότες, μετὰ δ' ἀνέρες οὓς ἔχε γῆρας:<br/>
οἳ δ' ἴσαν: ἦρχε δ' ἄρά σφιν Ἄρης καὶ Παλλὰς Ἀθήνη<br/>
ἄμφω χρυσείω, χρύσεια δὲ εἵματα ἕσθην,<br/>
καλὼ καὶ μεγάλω σὺν τεύχεσιν, ὥς τε θεώ περ<br/>
ἀμφὶς ἀριζήλω: λαοὶ δ' ὑπολίζονες ἦσαν.<br/>
οἳ δ' ὅτε δή ῥ' ἵκανον ὅθι σφίσιν εἶκε λοχῆσαι<br/>
ἐν ποταμῷ, ὅθι τ' ἀρδμὸς ἔην πάντεσσι βοτοῖσιν,<br/>
ἔνθ' ἄρα τοί γ' ἵζοντ' εἰλυμένοι αἴθοπι χαλκῷ.<br/>
τοῖσι δ' ἔπειτ' ἀπάνευθε δύω σκοποὶ εἵατο λαῶν<br/>
δέγμενοι ὁππότε μῆλα ἰδοίατο καὶ ἕλικας βοῦς.<br/>
οἳ δὲ τάχα προγένοντο, δύω δ' ἅμ' ἕποντο νομῆες<br/>
τερπόμενοι σύριγξι: δόλον δ' οὔ τι προνόησαν.<br/>
οἳ μὲν τὰ προϊδόντες ἐπέδραμον, ὦκα δ' ἔπειτα<br/>
τάμνοντ' ἀμφὶ βοῶν ἀγέλας καὶ πώεα καλὰ<br/>
ἀργεννέων οἰῶν, κτεῖνον δ' ἐπὶ μηλοβοτῆρας.<br/>
οἳ δ' ὡς οὖν ἐπύθοντο πολὺν κέλαδον παρὰ βουσὶν<br/>
εἰράων προπάροιθε καθήμενοι, αὐτίκ' ἐφ' ἵππων<br/>
βάντες ἀερσιπόδων μετεκίαθον, αἶψα δ' ἵκοντο.<br/>
στησάμενοι δ' ἐμάχοντο μάχην ποταμοῖο παρ' ὄχθας,<br/>
βάλλον δ' ἀλλήλους χαλκήρεσιν ἐγχείῃσιν.<br/>
ἐν δ' Ἔρις ἐν δὲ Κυδοιμὸς ὁμίλεον, ἐν δ' ὀλοὴ Κήρ,<br/>
ἄλλον ζωὸν ἔχουσα νεούτατον, ἄλλον ἄουτον,<br/>
ἄλλον τεθνηῶτα κατὰ μόθον ἕλκε ποδοῖιν:<br/>
εἷμα δ' ἔχ' ἀμφ' ὤμοισι δαφοινεὸν αἵματι φωτῶν.<br/>
ὡμίλευν δ' ὥς τε ζωοὶ βροτοὶ ἠδ' ἐμάχοντο,<br/>
νεκρούς τ' ἀλλήλων ἔρυον κατατεθνηῶτας.</ruby>

<ruby><rtc lang="grc" translate="no">ἐν δ' ἐτίθει νειὸν μαλακὴν πίειραν ἄρουραν<br/>
εὐρεῖαν τρίπολον: πολλοὶ δ' ἀροτῆρες ἐν αὐτῇ<br/>
ζεύγεα δινεύοντες ἐλάστρεον ἔνθα καὶ ἔνθα.<br/>
οἳ δ' ὁπότε στρέψαντες ἱκοίατο τέλσον ἀρούρης,<br/>
τοῖσι δ' ἔπειτ' ἐν χερσὶ δέπας μελιηδέος οἴνου<br/>
δόσκεν ἀνὴρ ἐπιών: τοὶ δὲ στρέψασκον ἀν' ὄγμους,<br/>
ἱέμενοι νειοῖο βαθείης τέλσον ἱκέσθαι.<br/>
ἣ δὲ μελαίνετ' ὄπισθεν, ἀρηρομένῃ δὲ ἐῴκει,<br/>
χρυσείη περ ἐοῦσα: τὸ δὴ περὶ θαῦμα τέτυκτο.</ruby>

<ruby><rtc lang="grc" translate="no">ἐν δ' ἐτίθει τέμενος βασιλήϊον: ἔνθα δ' ἔριθοι<br/>
ἤμων ὀξείας δρεπάνας ἐν χερσὶν ἔχοντες.<br/>
δράγματα δ' ἄλλα μετ' ὄγμον ἐπήτριμα πῖπτον ἔραζε,<br/>
ἄλλα δ' ἀμαλλοδετῆρες ἐν ἐλλεδανοῖσι δέοντο.<br/>
τρεῖς δ' ἄρ' ἀμαλλοδετῆρες ἐφέστασαν: αὐτὰρ ὄπισθε<br/>
παῖδες δραγμεύοντες ἐν ἀγκαλίδεσσι φέροντες<br/>
ἀσπερχὲς πάρεχον: βασιλεὺς δ' ἐν τοῖσι σιωπῇ<br/>
σκῆπτρον ἔχων ἑστήκει ἐπ' ὄγμου γηθόσυνος κῆρ.<br/>
κήρυκες δ' ἀπάνευθεν ὑπὸ δρυὶ̈ δαῖτα πένοντο,<br/>
βοῦν δ' ἱερεύσαντες μέγαν ἄμφεπον: αἳ δὲ γυναῖκες<br/>
δεῖπνον ἐρίθοισιν λεύκ' ἄλφιτα πολλὰ πάλυνον.<br/>
ἐν δ' ἐτίθει σταφυλῇσι μέγα βρίθουσαν ἀλωὴν<br/>
καλὴν χρυσείην: μέλανες δ' ἀνὰ βότρυες ἦσαν,<br/>
ἑστήκει δὲ κάμαξι διαμπερὲς ἀργυρέῃσιν.<br/>
ἀμφὶ δὲ κυανέην κάπετον, περὶ δ' ἕρκος ἔλασσε<br/>
κασσιτέρου: μία δ' οἴη ἀταρπιτὸς ἦεν ἐπ' αὐτήν,<br/>
τῇ νίσοντο φορῆες ὅτε τρυγόῳεν ἀλωήν.<br/>
παρθενικαὶ δὲ καὶ ἠί̈θεοι ἀταλὰ φρονέοντες<br/>
πλεκτοῖς ἐν ταλάροισι φέρον μελιηδέα καρπόν.<br/>
τοῖσιν δ' ἐν μέσσοισι πάϊς φόρμιγγι λιγείῃ<br/>
ἱμερόεν κιθάριζε, λίνον δ' ὑπὸ καλὸν ἄειδε<br/>
λεπταλέῃ φωνῇ: τοὶ δὲ ῥήσσοντες ἁμαρτῇ<br/>
μολπῇ τ' ἰυγμῷ τε ποσὶ σκαίροντες ἕποντο.</ruby>

<ruby><rtc lang="grc" translate="no">ἐν δ' ἀγέλην ποίησε βοῶν ὀρθοκραιράων:<br/>
αἳ δὲ βόες χρυσοῖο τετεύχατο κασσιτέρου τε,<br/>
μυκηθμῷ δ' ἀπὸ κόπρου ἐπεσσεύοντο νομὸν δὲ<br/>
πὰρ ποταμὸν κελάδοντα, παρὰ ῥοδανὸν δονακῆα.<br/>
χρύσειοι δὲ νομῆες ἅμ' ἐστιχόωντο βόεσσι<br/>
τέσσαρες, ἐννέα δέ σφι κύνες πόδας ἀργοὶ ἕποντο.<br/>
σμερδαλέω δὲ λέοντε δύ' ἐν πρώτῃσι βόεσσι<br/>
ταῦρον ἐρύγμηλον ἐχέτην: ὃ δὲ μακρὰ μεμυκὼς<br/>
ἕλκετο: τὸν δὲ κύνες μετεκίαθον ἠδ' αἰζηοί.<br/>
τὼ μὲν ἀναρρήξαντε βοὸς μεγάλοιο βοείην<br/>
ἔγκατα καὶ μέλαν αἷμα λαφύσσετον: οἳ δὲ νομῆες<br/>
αὔτως ἐνδίεσαν ταχέας κύνας ὀτρύνοντες.<br/>
οἳ δ' ἤτοι δακέειν μὲν ἀπετρωπῶντο λεόντων,<br/>
ἱστάμενοι δὲ μάλ' ἐγγὺς ὑλάκτεον ἔκ τ' ἀλέοντο.</ruby>

<ruby><rtc lang="grc" translate="no">ἐν δὲ νομὸν ποίησε περικλυτὸς ἀμφιγυήεις<br/>
ἐν καλῇ βήσσῃ μέγαν οἰῶν ἀργεννάων,<br/>
σταθμούς τε κλισίας τε κατηρεφέας ἰδὲ σηκούς.</ruby>

<ruby><rtc lang="grc" translate="no">ἐν δὲ χορὸν ποίκιλλε περικλυτὸς ἀμφιγυήεις,<br/>
τῷ ἴκελον οἷόν ποτ' ἐνὶ Κνωσῷ εὐρείῃ<br/>
Δαίδαλος ἤσκησεν καλλιπλοκάμῳ Ἀριάδνῃ.<br/>
ἔνθα μὲν ἠί̈θεοι καὶ παρθένοι ἀλφεσίβοιαι<br/>
ὀρχεῦντ' ἀλλήλων ἐπὶ καρπῷ χεῖρας ἔχοντες.<br/>
τῶν δ' αἳ μὲν λεπτὰς ὀθόνας ἔχον, οἳ δὲ χιτῶνας<br/>
εἵατ' ἐϋννήτους, ἦκα στίλβοντας ἐλαίῳ:<br/>
καί ῥ' αἳ μὲν καλὰς στεφάνας ἔχον, οἳ δὲ μαχαίρας<br/>
εἶχον χρυσείας ἐξ ἀργυρέων τελαμώνων.<br/>
οἳ δ' ὁτὲ μὲν θρέξασκον ἐπισταμένοισι πόδεσσι<br/>
ῥεῖα μάλ', ὡς ὅτε τις τροχὸν ἄρμενον ἐν παλάμῃσιν<br/>
ἑζόμενος κεραμεὺς πειρήσεται, αἴ κε θέῃσιν:<br/>
ἄλλοτε δ' αὖ θρέξασκον ἐπὶ στίχας ἀλλήλοισι.<br/>
πολλὸς δ' ἱμερόεντα χορὸν περιίσταθ' ὅμιλος<br/>
τερπόμενοι:<br/>
δοιὼ δὲ κυβιστητῆρε κατ' αὐτοὺς<br/>
μολπῆς ἐξάρχοντες ἐδίνευον κατὰ μέσσους.</ruby>

<ruby><rtc lang="grc" translate="no">ἐν δ' ἐτίθει ποταμοῖο μέγα σθένος Ὠκεανοῖο<br/>
ἄντυγα πὰρ πυμάτην σάκεος πύκα ποιητοῖο.</ruby>

<ruby><rtc lang="grc" translate="no">αὐτὰρ ἐπεὶ δὴ τεῦξε σάκος μέγα τε στιβαρόν τε,<br/>
τεῦξ' ἄρα οἱ θώρηκα φαεινότερον πυρὸς αὐγῆς,<br/>
τεῦξε δέ οἱ κόρυθα βριαρὴν κροτάφοις ἀραρυῖαν<br/>
καλὴν δαιδαλέην, ἐπὶ δὲ χρύσεον λόφον ἧκε,<br/>
τεῦξε δέ οἱ κνημῖδας ἑανοῦ κασσιτέροιο.</ruby>

<ruby><rtc lang="grc" translate="no">αὐτὰρ ἐπεὶ πάνθ' ὅπλα κάμε κλυτὸς ἀμφιγυήεις,<br/>
μητρὸς Ἀχιλλῆος θῆκε προπάροιθεν ἀείρας.<br/>
ἣ δ' ἴρηξ ὣς ἆλτο κατ' Οὐλύμπου νιφόεντος<br/>
τεύχεα μαρμαίροντα παρ' Ἡφαίστοιο φέρουσα.</ruby>
