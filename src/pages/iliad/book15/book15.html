<h2>Book 15</h2>

<ruby><rtc lang="grc" translate="no">αὐτὰρ ἐπεὶ διά τε σκόλοπας καὶ τάφρον ἔβησαν<br/>
φεύγοντες, πολλοὶ δὲ δάμεν Δαναῶν ὑπὸ χερσίν,<br/>
οἳ μὲν δὴ παρ' ὄχεσφιν ἐρητύοντο μένοντες<br/>
χλωροὶ ὑπαὶ δείους πεφοβημένοι: ἔγρετο δὲ Ζεὺς<br/>
Ἴδης ἐν κορυφῇσι παρὰ χρυσοθρόνου Ἥρης,<br/>
στῆ δ' ἄρ' ἀναί̈ξας, ἴδε δὲ Τρῶας καὶ Ἀχαιοὺς<br/>
τοὺς μὲν ὀρινομένους, τοὺς δὲ κλονέοντας ὄπισθεν<br/>
Ἀργείους, μετὰ δέ σφι Ποσειδάωνα ἄνακτα:<br/>
Ἕκτορα δ' ἐν πεδίῳ ἴδε κείμενον, ἀμφὶ δ' ἑταῖροι<br/>
εἵαθ', ὃ δ' ἀργαλέῳ ἔχετ' ἄσθματι κῆρ ἀπινύσσων<br/>
αἷμ' ἐμέων, ἐπεὶ οὔ μιν ἀφαυρότατος βάλ' Ἀχαιῶν.<br/>
τὸν δὲ ἰδὼν ἐλέησε πατὴρ ἀνδρῶν τε θεῶν τε,<br/>
δεινὰ δ' ὑπόδρα ἰδὼν Ἥρην πρὸς μῦθον ἔειπεν:<br/>
ἦ μάλα δὴ κακότεχνος ἀμήχανε σὸς δόλος Ἥρη<br/>
Ἕκτορα δῖον ἔπαυσε μάχης, ἐφόβησε δὲ λαούς.<br/>
οὐ μὰν οἶδ' εἰ αὖτε κακορραφίης ἀλεγεινῆς<br/>
πρώτη ἐπαύρηαι καί σε πληγῇσιν ἱμάσσω.<br/>
ἦ οὐ μέμνῃ ὅτε τ' ἐκρέμω ὑψόθεν, ἐκ δὲ ποδοῖιν<br/>
ἄκμονας ἧκα δύω, περὶ χερσὶ δὲ δεσμὸν ἴηλα<br/>
χρύσεον ἄρρηκτον; σὺ δ' ἐν αἰθέρι καὶ νεφέλῃσιν<br/>
ἐκρέμω: ἠλάστεον δὲ θεοὶ κατὰ μακρὸν Ὄλυμπον,<br/>
λῦσαι δ' οὐκ ἐδύναντο παρασταδόν: ὃν δὲ λάβοιμι<br/>
ῥίπτασκον τεταγὼν ἀπὸ βηλοῦ ὄφρ' ἂν ἵκηται<br/>
γῆν ὀλιγηπελέων: ἐμὲ δ' οὐδ' ὧς θυμὸν ἀνίει<br/>
ἀζηχὴς ὀδύνη Ἡρακλῆος θείοιο,<br/>
τὸν σὺ ξὺν Βορέῃ ἀνέμῳ πεπιθοῦσα θυέλλας<br/>
πέμψας ἐπ' ἀτρύγετον πόντον κακὰ μητιόωσα,<br/>
καί μιν ἔπειτα Κόων δ' εὖ ναιομένην ἀπένεικας.<br/>
τὸν μὲν ἐγὼν ἔνθεν ῥυσάμην καὶ ἀνήγαγον αὖτις<br/>
Ἄργος ἐς ἱππόβοτον καὶ πολλά περ ἀθλήσαντα.<br/>
τῶν σ' αὖτις μνήσω ἵν' ἀπολλήξῃς ἀπατάων,<br/>
ὄφρα ἴδῃ ἤν τοι χραίσμῃ φιλότης τε καὶ εὐνή,<br/>
ἣν ἐμίγης ἐλθοῦσα θεῶν ἄπο καί μ' ἀπάτησας.<br/>
ὣς φάτο, ῥίγησεν δὲ βοῶπις πότνια Ἥρη,<br/>
καί μιν φωνήσασ' ἔπεα πτερόεντα προσηύδα:<br/>
ἴστω νῦν τόδε Γαῖα καὶ Οὐρανὸς εὐρὺς ὕπερθε<br/>
καὶ τὸ κατειβόμενον Στυγὸς ὕδωρ, ὅς τε μέγιστος<br/>
ὅρκος δεινότατός τε πέλει μακάρεσσι θεοῖσι,<br/>
σή θ' ἱερὴ κεφαλὴ καὶ νωί̈τερον λέχος αὐτῶν<br/>
κουρίδιον, τὸ μὲν οὐκ ἂν ἐγώ ποτε μὰψ ὀμόσαιμι:<br/>
μὴ δι' ἐμὴν ἰότητα Ποσειδάων ἐνοσίχθων<br/>
πημαίνει Τρῶάς τε καὶ Ἕκτορα, τοῖσι δ' ἀρήγει,<br/>
ἀλλά που αὐτὸν θυμὸς ἐποτρύνει καὶ ἀνώγει,<br/>
τειρομένους δ' ἐπὶ νηυσὶν ἰδὼν ἐλέησεν Ἀχαιούς.<br/>
αὐτάρ τοι καὶ κείνῳ ἐγὼ παραμυθησαίμην<br/>
τῇ ἴμεν ᾗ κεν δὴ σὺ κελαινεφὲς ἡγεμονεύῃς.</ruby>

<ruby><rtc lang="grc" translate="no">ὣς φάτο, μείδησεν δὲ πατὴρ ἀνδρῶν τε θεῶν τε,<br/>
καί μιν ἀμειβόμενος ἔπεα πτερόεντα προσηύδα:<br/>
εἰ μὲν δὴ σύ γ' ἔπειτα βοῶπις πότνια Ἥρη<br/>
ἶσον ἐμοὶ φρονέουσα μετ' ἀθανάτοισι καθίζοις,<br/>
τώ κε Ποσειδάων γε, καὶ εἰ μάλα βούλεται ἄλλῃ,<br/>
αἶψα μεταστρέψειε νόον μετὰ σὸν καὶ ἐμὸν κῆρ.<br/>
ἀλλ' εἰ δή ῥ' ἐτεόν γε καὶ ἀτρεκέως ἀγορεύεις,<br/>
ἔρχεο νῦν μετὰ φῦλα θεῶν, καὶ δεῦρο κάλεσσον<br/>
Ἶρίν τ' ἐλθέμεναι καὶ Ἀπόλλωνα κλυτότοξον,<br/>
ὄφρ' ἣ μὲν μετὰ λαὸν Ἀχαιῶν χαλκοχιτώνων<br/>
ἔλθῃ, καὶ εἴπῃσι Ποσειδάωνι ἄνακτι<br/>
παυσάμενον πολέμοιο τὰ ἃ πρὸς δώμαθ' ἱκέσθαι,<br/>
Ἕκτορα δ' ὀτρύνῃσι μάχην ἐς Φοῖβος Ἀπόλλων,<br/>
αὖτις δ' ἐμπνεύσῃσι μένος, λελάθῃ δ' ὀδυνάων<br/>
αἳ νῦν μιν τείρουσι κατὰ φρένας, αὐτὰρ Ἀχαιοὺς<br/>
αὖτις ἀποστρέψῃσιν ἀνάλκιδα φύζαν ἐνόρσας,<br/>
φεύγοντες δ' ἐν νηυσὶ πολυκλήϊσι πέσωσι<br/>
Πηλεί̈δεω Ἀχιλῆος: ὃ δ' ἀνστήσει ὃν ἑταῖρον<br/>
Πάτροκλον: τὸν δὲ κτενεῖ ἔγχεϊ φαίδιμος Ἕκτωρ<br/>
Ἰλίου προπάροιθε πολέας ὀλέσαντ' αἰζηοὺς<br/>
τοὺς ἄλλους, μετὰ δ' υἱὸν ἐμὸν Σαρπηδόνα δῖον.<br/>
τοῦ δὲ χολωσάμενος κτενεῖ Ἕκτορα δῖος Ἀχιλλεύς.<br/>
ἐκ τοῦ δ' ἄν τοι ἔπειτα παλίωξιν παρὰ νηῶν<br/>
αἰὲν ἐγὼ τεύχοιμι διαμπερὲς εἰς ὅ κ' Ἀχαιοὶ<br/>
Ἴλιον αἰπὺ ἕλοιεν Ἀθηναίης διὰ βουλάς.<br/>
τὸ πρὶν δ' οὔτ' ἄρ' ἐγὼ παύω χόλον οὔτέ τιν' ἄλλον<br/>
ἀθανάτων Δαναοῖσιν ἀμυνέμεν ἐνθάδ' ἐάσω<br/>
πρίν γε τὸ Πηλεί̈δαο τελευτηθῆναι ἐέλδωρ,<br/>
ὥς οἱ ὑπέστην πρῶτον, ἐμῷ δ' ἐπένευσα κάρητι,<br/>
ἤματι τῷ ὅτ' ἐμεῖο θεὰ Θέτις ἥψατο γούνων,<br/>
λισσομένη τιμῆσαι Ἀχιλλῆα πτολίπορθον.<br/>
ὣς ἔφατ', οὐδ' ἀπίθησε θεὰ λευκώλενος Ἥρη,<br/>
βῆ δ' ἐξ Ἰδαίων ὀρέων ἐς μακρὸν Ὄλυμπον.<br/>
ὡς δ' ὅτ' ἂν ἀί̈ξῃ νόος ἀνέρος, ὅς τ' ἐπὶ πολλὴν<br/>
γαῖαν ἐληλουθὼς φρεσὶ πευκαλίμῃσι νοήσῃ<br/>
ἔνθ' εἴην ἢ ἔνθα, μενοινήῃσί τε πολλά,<br/>
ὣς κραιπνῶς μεμαυῖα διέπτατο πότνια Ἥρη:<br/>
ἵκετο δ' αἰπὺν Ὄλυμπον, ὁμηγερέεσσι δ' ἐπῆλθεν<br/>
ἀθανάτοισι θεοῖσι Διὸς δόμῳ: οἳ δὲ ἰδόντες<br/>
πάντες ἀνήϊξαν καὶ δεικανόωντο δέπασσιν.<br/>
ἣ δ' ἄλλους μὲν ἔασε, Θέμιστι δὲ καλλιπαρῄῳ<br/>
δέκτο δέπας: πρώτη γὰρ ἐναντίη ἦλθε θέουσα,<br/>
καί μιν φωνήσασ' ἔπεα πτερόεντα προσηύδα:<br/>
Ἥρη τίπτε βέβηκας; ἀτυζομένῃ δὲ ἔοικας:<br/>
ἦ μάλα δή σ' ἐφόβησε Κρόνου πάϊς, ὅς τοι ἀκοίτης.</ruby>

<ruby><rtc lang="grc" translate="no">τὴν δ' ἠμείβετ' ἔπειτα θεὰ λευκώλενος Ἥρη:<br/>
μή με θεὰ Θέμι ταῦτα διείρεο: οἶσθα καὶ αὐτὴ<br/>
οἷος κείνου θυμὸς ὑπερφίαλος καὶ ἀπηνής.<br/>
ἀλλὰ σύ γ' ἄρχε θεοῖσι δόμοις ἔνι δαιτὸς ἐί̈σης:<br/>
ταῦτα δὲ καὶ μετὰ πᾶσιν ἀκούσεαι ἀθανάτοισιν<br/>
οἷα Ζεὺς κακὰ ἔργα πιφαύσκεται: οὐδέ τί φημι<br/>
πᾶσιν ὁμῶς θυμὸν κεχαρησέμεν, οὔτε βροτοῖσιν<br/>
οὔτε θεοῖς, εἴ πέρ τις ἔτι νῦν δαίνυται εὔφρων.</ruby>

<ruby><rtc lang="grc" translate="no">ἣ μὲν ἄρ' ὣς εἰποῦσα καθέζετο πότνια Ἥρη,<br/>
ὄχθησαν δ' ἀνὰ δῶμα Διὸς θεοί: ἣ δ' ἐγέλασσε<br/>
χείλεσιν, οὐδὲ μέτωπον ἐπ' ὀφρύσι κυανέῃσιν<br/>
ἰάνθη: πᾶσιν δὲ νεμεσσηθεῖσα μετηύδα:<br/>
νήπιοι οἳ Ζηνὶ μενεαίνομεν ἀφρονέοντες:<br/>
ἦ ἔτι μιν μέμαμεν καταπαυσέμεν ἆσσον ἰόντες<br/>
ἢ ἔπει ἠὲ βίῃ: ὃ δ' ἀφήμενος οὐκ ἀλεγίζει<br/>
οὐδ' ὄθεται: φησὶν γὰρ ἐν ἀθανάτοισι θεοῖσι<br/>
κάρτεί̈ τε σθένεί̈ τε διακριδὸν εἶναι ἄριστος.<br/>
τὼ ἔχεθ' ὅττί κεν ὔμμι κακὸν πέμπῃσιν ἑκάστῳ.<br/>
ἤδη γὰρ νῦν ἔλπομ' Ἄρηί̈ γε πῆμα τετύχθαι:<br/>
υἱὸς γάρ οἱ ὄλωλε μάχῃ ἔνι φίλτατος ἀνδρῶν<br/>
Ἀσκάλαφος, τόν φησιν ὃν ἔμμεναι ὄβριμος Ἄρης.<br/>
ὣς ἔφατ', αὐτὰρ Ἄρης θαλερὼ πεπλήγετο μηρὼ<br/>
χερσὶ καταπρηνέσσ', ὀλοφυρόμενος δ' ἔπος ηὔδα:<br/>
μὴ νῦν μοι νεμεσήσετ' Ὀλύμπια δώματ' ἔχοντες<br/>
τίσασθαι φόνον υἷος ἰόντ' ἐπὶ νῆας Ἀχαιῶν,<br/>
εἴ πέρ μοι καὶ μοῖρα Διὸς πληγέντι κεραυνῷ<br/>
κεῖσθαι ὁμοῦ νεκύεσσι μεθ' αἵματι καὶ κονίῃσιν.</ruby>

<ruby><rtc lang="grc" translate="no">ὣς φάτο, καί ῥ' ἵππους κέλετο Δεῖμόν τε Φόβον τε<br/>
ζευγνύμεν, αὐτὸς δ' ἔντε' ἐδύσετο παμφανόωντα.<br/>
ἔνθά κ' ἔτι μείζων τε καὶ ἀργαλεώτερος ἄλλος<br/>
πὰρ Διὸς ἀθανάτοισι χόλος καὶ μῆνις ἐτύχθη,<br/>
εἰ μὴ Ἀθήνη πᾶσι περιδείσασα θεοῖσιν<br/>
ὦρτο διὲκ προθύρου, λίπε δὲ θρόνον ἔνθα θάασσε,<br/>
τοῦ δ' ἀπὸ μὲν κεφαλῆς κόρυθ' εἵλετο καὶ σάκος ὤμων,<br/>
ἔγχος δ' ἔστησε στιβαρῆς ἀπὸ χειρὸς ἑλοῦσα<br/>
χάλκεον: ἣ δ' ἐπέεσσι καθάπτετο θοῦρον Ἄρηα:<br/>
μαινόμενε φρένας ἠλὲ διέφθορας: ἦ νύ τοι αὔτως<br/>
οὔατ' ἀκουέμεν ἐστί, νόος δ' ἀπόλωλε καὶ αἰδώς.<br/>
οὐκ ἀί̈εις ἅ τέ φησι θεὰ λευκώλενος Ἥρη<br/>
ἣ δὴ νῦν πὰρ Ζηνὸς Ὀλυμπίου εἰλήλουθεν;<br/>
ἦ ἐθέλεις αὐτὸς μὲν ἀναπλήσας κακὰ πολλὰ<br/>
ἂψ ἴμεν Οὔλυμπον δὲ καὶ ἀχνύμενός περ ἀνάγκῃ,<br/>
αὐτὰρ τοῖς ἄλλοισι κακὸν μέγα πᾶσι φυτεῦσαι;<br/>
αὐτίκα γὰρ Τρῶας μὲν ὑπερθύμους καὶ Ἀχαιοὺς<br/>
λείψει, ὃ δ' ἡμέας εἶσι κυδοιμήσων ἐς Ὄλυμπον,<br/>
μάρψει δ' ἑξείης ὅς τ' αἴτιος ὅς τε καὶ οὐκί.<br/>
τώ σ' αὖ νῦν κέλομαι μεθέμεν χόλον υἷος ἑῆος:<br/>
ἤδη γάρ τις τοῦ γε βίην καὶ χεῖρας ἀμείνων<br/>
ἢ πέφατ', ἢ καὶ ἔπειτα πεφήσεται: ἀργαλέον δὲ<br/>
πάντων ἀνθρώπων ῥῦσθαι γενεήν τε τόκον τε.</ruby>

<ruby><rtc lang="grc" translate="no">ὣς εἰποῦσ' ἵδρυσε θρόνῳ ἔνι θοῦρον Ἄρηα.<br/>
Ἥρη δ' Ἀπόλλωνα καλέσσατο δώματος ἐκτὸς<br/>
Ἶρίν θ', ἥ τε θεοῖσι μετάγγελος ἀθανάτοισι,<br/>
καί σφεας φωνήσασ' ἔπεα πτερόεντα προσηύδα:<br/>
Ζεὺς σφὼ εἰς Ἴδην κέλετ' ἐλθέμεν ὅττι τάχιστα:<br/>
αὐτὰρ ἐπὴν ἔλθητε, Διός τ' εἰς ὦπα ἴδησθε,<br/>
ἕρδειν ὅττί κε κεῖνος ἐποτρύνῃ καὶ ἀνώγῃ.</ruby>

<ruby><rtc lang="grc" translate="no">ἣ μὲν ἄρ' ὣς εἰποῦσα πάλιν κίε πότνια Ἥρη,<br/>
ἕζετο δ' εἰνὶ θρόνῳ: τὼ δ' ἀί̈ξαντε πετέσθην.<br/>
Ἴδην δ' ἵκανον πολυπίδακα μητέρα θηρῶν,<br/>
εὗρον δ' εὐρύοπα Κρονίδην ἀνὰ Γαργάρῳ ἄκρῳ<br/>
ἥμενον: ἀμφὶ δέ μιν θυόεν νέφος ἐστεφάνωτο.<br/>
τὼ δὲ πάροιθ' ἐλθόντε Διὸς νεφεληγερέταο<br/>
στήτην: οὐδέ σφωϊν ἰδὼν ἐχολώσατο θυμῷ,<br/>
ὅττί οἱ ὦκ' ἐπέεσσι φίλης ἀλόχοιο πιθέσθην.<br/>
Ἶριν δὲ προτέρην ἔπεα πτερόεντα προσηύδα:<br/>
βάσκ' ἴθι Ἶρι ταχεῖα, Ποσειδάωνι ἄνακτι<br/>
πάντα τάδ' ἀγγεῖλαι, μὴ δὲ ψευδάγγελος εἶναι.<br/>
παυσάμενόν μιν ἄνωχθι μάχης ἠδὲ πτολέμοιο<br/>
ἔρχεσθαι μετὰ φῦλα θεῶν ἢ εἰς ἅλα δῖαν.<br/>
εἰ δέ μοι οὐκ ἐπέεσσ' ἐπιπείσεται, ἀλλ' ἀλογήσει,<br/>
φραζέσθω δὴ ἔπειτα κατὰ φρένα καὶ κατὰ θυμὸν<br/>
μή μ' οὐδὲ κρατερός περ ἐὼν ἐπιόντα ταλάσσῃ<br/>
μεῖναι, ἐπεί εὑ φημὶ βίῃ πολὺ φέρτερος εἶναι<br/>
καὶ γενεῇ πρότερος: τοῦ δ' οὐκ ὄθεται φίλον ἦτορ<br/>
ἶσον ἐμοὶ φάσθαι, τόν τε στυγέουσι καὶ ἄλλοι.</ruby>

<ruby><rtc lang="grc" translate="no">ὣς ἔφατ', οὐδ' ἀπίθησε ποδήνεμος ὠκέα Ἶρις,<br/>
βῆ δὲ κατ' Ἰδαίων ὀρέων εἰς Ἴλιον ἱρήν.<br/>
ὡς δ' ὅτ' ἂν ἐκ νεφέων πτῆται νιφὰς ἠὲ χάλαζα<br/>
ψυχρὴ ὑπὸ ῥιπῆς αἰθρηγενέος Βορέαο,<br/>
ὣς κραιπνῶς μεμαυῖα διέπτατο ὠκέα Ἶρις,<br/>
ἀγχοῦ δ' ἱσταμένη προσέφη κλυτὸν ἐννοσίγαιον:<br/>
ἀγγελίην τινά τοι γαιήοχε κυανοχαῖτα<br/>
ἦλθον δεῦρο φέρουσα παραὶ Διὸς αἰγιόχοιο.<br/>
παυσάμενόν σ' ἐκέλευσε μάχης ἠδὲ πτολέμοιο<br/>
ἔρχεσθαι μετὰ φῦλα θεῶν ἢ εἰς ἅλα δῖαν.<br/>
εἰ δέ οἱ οὐκ ἐπέεσσ' ἐπιπείσεαι, ἀλλ' ἀλογήσεις,<br/>
ἠπείλει καὶ κεῖνος ἐναντίβιον πολεμίξων<br/>
ἐνθάδ' ἐλεύσεσθαι: σὲ δ' ὑπεξαλέασθαι ἄνωγε<br/>
χεῖρας, ἐπεὶ σέο φησὶ βίῃ πολὺ φέρτερος εἶναι<br/>
καὶ γενεῇ πρότερος: σὸν δ' οὐκ ὄθεται φίλον ἦτορ<br/>
ἶσόν οἱ φάσθαι, τόν τε στυγέουσι καὶ ἄλλοι.<br/>
τὴν δὲ μέγ' ὀχθήσας προσέφη κλυτὸς ἐννοσίγαιος:<br/>
ὢ πόποι ἦ ῥ' ἀγαθός περ ἐὼν ὑπέροπλον ἔειπεν<br/>
εἴ μ' ὁμότιμον ἐόντα βίῃ ἀέκοντα καθέξει.<br/>
τρεῖς γάρ τ' ἐκ Κρόνου εἰμὲν ἀδελφεοὶ οὓς τέκετο Ῥέα<br/>
Ζεὺς καὶ ἐγώ, τρίτατος δ' Ἀί̈δης ἐνέροισιν ἀνάσσων.<br/>
τριχθὰ δὲ πάντα δέδασται, ἕκαστος δ' ἔμμορε τιμῆς:<br/>
ἤτοι ἐγὼν ἔλαχον πολιὴν ἅλα ναιέμεν αἰεὶ<br/>
παλλομένων, Ἀί̈δης δ' ἔλαχε ζόφον ἠερόεντα,<br/>
Ζεὺς δ' ἔλαχ' οὐρανὸν εὐρὺν ἐν αἰθέρι καὶ νεφέλῃσι:<br/>
γαῖα δ' ἔτι ξυνὴ πάντων καὶ μακρὸς Ὄλυμπος.<br/>
τώ ῥα καὶ οὔ τι Διὸς βέομαι φρεσίν, ἀλλὰ ἕκηλος<br/>
καὶ κρατερός περ ἐὼν μενέτω τριτάτῃ ἐνὶ μοίρῃ.<br/>
χερσὶ δὲ μή τί με πάγχυ κακὸν ὣς δειδισσέσθω:<br/>
θυγατέρεσσιν γάρ τε καὶ υἱάσι βέλτερον εἴη<br/>
ἐκπάγλοις ἐπέεσσιν ἐνισσέμεν οὓς τέκεν αὐτός,<br/>
οἵ ἑθεν ὀτρύνοντος ἀκούσονται καὶ ἀνάγκῃ.</ruby>

<ruby><rtc lang="grc" translate="no">τὸν δ' ἠμείβετ' ἔπειτα ποδήνεμος ὠκέα Ἶρις:<br/>
οὕτω γὰρ δή τοι γαιήοχε κυανοχαῖτα<br/>
τόνδε φέρω Διὶ μῦθον ἀπηνέα τε κρατερόν τε,<br/>
ἦ τι μεταστρέψεις; στρεπταὶ μέν τε φρένες ἐσθλῶν.<br/>
οἶσθ' ὡς πρεσβυτέροισιν Ἐρινύες αἰὲν ἕπονται.</ruby>

<ruby><rtc lang="grc" translate="no">τὴν δ' αὖτε προσέειπε Ποσειδάων ἐνοσίχθων:<br/>
Ἶρι θεὰ μάλα τοῦτο ἔπος κατὰ μοῖραν ἔειπες:<br/>
ἐσθλὸν καὶ τὸ τέτυκται ὅτ' ἄγγελος αἴσιμα εἰδῇ.<br/>
ἀλλὰ τόδ' αἰνὸν ἄχος κραδίην καὶ θυμὸν ἱκάνει<br/>
ὁππότ' ἂν ἰσόμορον καὶ ὁμῇ πεπρωμένον αἴσῃ<br/>
νεικείειν ἐθέλῃσι χολωτοῖσιν ἐπέεσσιν.<br/>
ἀλλ' ἤτοι νῦν μέν κε νεμεσσηθεὶς ὑποείξω:<br/>
ἄλλο δέ τοι ἐρέω, καὶ ἀπειλήσω τό γε θυμῷ:<br/>
αἴ κεν ἄνευ ἐμέθεν καὶ Ἀθηναίης ἀγελείης<br/>
Ἥρης Ἑρμείω τε καὶ Ἡφαίστοιο ἄνακτος<br/>
Ἰλίου αἰπεινῆς πεφιδήσεται, οὐδ' ἐθελήσει<br/>
ἐκπέρσαι, δοῦναι δὲ μέγα κράτος Ἀργείοισιν,<br/>
ἴστω τοῦθ' ὅτι νῶϊν ἀνήκεστος χόλος ἔσται.</ruby>

<ruby><rtc lang="grc" translate="no">ὣς εἰπὼν λίπε λαὸν Ἀχαιϊκὸν ἐννοσίγαιος,<br/>
δῦνε δὲ πόντον ἰών, πόθεσαν δ' ἥρωες Ἀχαιοί.</ruby>

<ruby><rtc lang="grc" translate="no">καὶ τότ' Ἀπόλλωνα προσέφη νεφεληγερέτα Ζεύς:<br/>
ἔρχεο νῦν φίλε Φοῖβε μεθ' Ἕκτορα χαλκοκορυστήν:<br/>
ἤδη μὲν γάρ τοι γαιήοχος ἐννοσίγαιος<br/>
οἴχεται εἰς ἅλα δῖαν ἀλευάμενος χόλον αἰπὺν<br/>
ἡμέτερον: μάλα γάρ κε μάχης ἐπύθοντο καὶ ἄλλοι,<br/>
οἵ περ ἐνέρτεροί εἰσι θεοὶ Κρόνον ἀμφὶς ἐόντες.<br/>
ἀλλὰ τόδ' ἠμὲν ἐμοὶ πολὺ κέρδιον ἠδέ οἱ αὐτῷ<br/>
ἔπλετο, ὅττι πάροιθε νεμεσσηθεὶς ὑπόειξε<br/>
χεῖρας ἐμάς, ἐπεὶ οὔ κεν ἀνιδρωτί γ' ἐτελέσθη.<br/>
ἀλλὰ σύ γ' ἐν χείρεσσι λάβ' αἰγίδα θυσσανόεσσαν,<br/>
τῇ μάλ' ἐπισσείων φοβέειν ἥρωας Ἀχαιούς:<br/>
σοὶ δ' αὐτῷ μελέτω ἑκατηβόλε φαίδιμος Ἕκτωρ:<br/>
τόφρα γὰρ οὖν οἱ ἔγειρε μένος μέγα, ὄφρ' ἂν Ἀχαιοὶ<br/>
φεύγοντες νῆάς τε καὶ Ἑλλήσποντον ἵκωνται.<br/>
κεῖθεν δ' αὐτὸς ἐγὼ φράσομαι ἔργον τε ἔπος τε,<br/>
ὥς κε καὶ αὖτις Ἀχαιοὶ ἀναπνεύσωσι πόνοιο.</ruby>

<ruby><rtc lang="grc" translate="no">ὣς ἔφατ', οὐδ' ἄρα πατρὸς ἀνηκούστησεν Ἀπόλλων,<br/>
βῆ δὲ κατ' Ἰδαίων ὀρέων ἴρηκι ἐοικὼς<br/>
ὠκέϊ φασσοφόνῳ, ὅς τ' ὤκιστος πετεηνῶν.<br/>
εὗρ' υἱὸν Πριάμοιο δαί̈φρονος Ἕκτορα δῖον<br/>
ἥμενον, οὐδ' ἔτι κεῖτο, νέον δ' ἐσαγείρετο θυμόν,<br/>
ἀμφὶ ἓ γιγνώσκων ἑτάρους: ἀτὰρ ἆσθμα καὶ ἱδρὼς<br/>
παύετ', ἐπεί μιν ἔγειρε Διὸς νόος αἰγιόχοιο.<br/>
ἀγχοῦ δ' ἱστάμενος προσέφη ἑκάεργος Ἀπόλλων:<br/>
Ἕκτορ υἱὲ Πριάμοιο, τί ἢ δὲ σὺ νόσφιν ἀπ' ἄλλων<br/>
ἧσ' ὀλιγηπελέων; ἦ πού τί σε κῆδος ἱκάνει;</ruby>

<ruby><rtc lang="grc" translate="no">τὸν δ' ὀλιγοδρανέων προσέφη κορυθαίολος Ἕκτωρ:<br/>
τίς δὲ σύ ἐσσι φέριστε θεῶν ὅς μ' εἴρεαι ἄντην;<br/>
οὐκ ἀί̈εις ὅ με νηυσὶν ἔπι πρυμνῇσιν Ἀχαιῶν<br/>
οὓς ἑτάρους ὀλέκοντα βοὴν ἀγαθὸς βάλεν Αἴας<br/>
χερμαδίῳ πρὸς στῆθος, ἔπαυσε δὲ θούριδος ἀλκῆς;<br/>
καὶ δὴ ἔγωγ' ἐφάμην νέκυας καὶ δῶμ' Ἀί̈δαο<br/>
ἤματι τῷδ' ἵξεσθαι, ἐπεὶ φίλον ἄϊον ἦτορ.<br/>
τὸν δ' αὖτε προσέειπεν ἄναξ ἑκάεργος Ἀπόλλων:<br/>
θάρσει νῦν: τοῖόν τοι ἀοσσητῆρα Κρονίων<br/>
ἐξ Ἴδης προέηκε παρεστάμεναι καὶ ἀμύνειν<br/>
Φοῖβον Ἀπόλλωνα χρυσάορον, ὅς σε πάρος περ<br/>
ῥύομ', ὁμῶς αὐτόν τε καὶ αἰπεινὸν πτολίεθρον.<br/>
ἀλλ' ἄγε νῦν ἱππεῦσιν ἐπότρυνον πολέεσσι<br/>
νηυσὶν ἔπι γλαφυρῇσιν ἐλαυνέμεν ὠκέας ἵππους:<br/>
αὐτὰρ ἐγὼ προπάροιθε κιὼν ἵπποισι κέλευθον<br/>
πᾶσαν λειανέω, τρέψω δ' ἥρωας Ἀχαιούς.</ruby>

<ruby><rtc lang="grc" translate="no">ὣς εἰπὼν ἔμπνευσε μένος μέγα ποιμένι λαῶν.<br/>
ὡς δ' ὅτε τις στατὸς ἵππος ἀκοστήσας ἐπὶ φάτνῃ<br/>
δεσμὸν ἀπορρήξας θείῃ πεδίοιο κροαίνων<br/>
εἰωθὼς λούεσθαι ἐϋρρεῖος ποταμοῖο<br/>
κυδιόων: ὑψοῦ δὲ κάρη ἔχει, ἀμφὶ δὲ χαῖται<br/>
ὤμοις ἀί̈σσονται: ὃ δ' ἀγλαί̈ηφι πεποιθὼς<br/>
ῥίμφά ἑ γοῦνα φέρει μετά τ' ἤθεα καὶ νομὸν ἵππων:<br/>
ὣς Ἕκτωρ λαιψηρὰ πόδας καὶ γούνατ' ἐνώμα<br/>
ὀτρύνων ἱππῆας, ἐπεὶ θεοῦ ἔκλυεν αὐδήν.<br/>
οἳ δ' ὥς τ' ἢ ἔλαφον κεραὸν ἢ ἄγριον αἶγα<br/>
ἐσσεύαντο κύνες τε καὶ ἀνέρες ἀγροιῶται:<br/>
τὸν μέν τ' ἠλίβατος πέτρη καὶ δάσκιος ὕλη<br/>
εἰρύσατ', οὐδ' ἄρα τέ σφι κιχήμεναι αἴσιμον ἦεν:<br/>
τῶν δέ θ' ὑπὸ ἰαχῆς ἐφάνη λὶς ἠϋγένειος<br/>
εἰς ὁδόν, αἶψα δὲ πάντας ἀπέτραπε καὶ μεμαῶτας:<br/>
ὣς Δαναοὶ εἷος μὲν ὁμιλαδὸν αἰὲν ἕποντο<br/>
νύσσοντες ξίφεσίν τε καὶ ἔγχεσιν ἀμφιγύοισιν:<br/>
αὐτὰρ ἐπεὶ ἴδον Ἕκτορ' ἐποιχόμενον στίχας ἀνδρῶν<br/>
τάρβησαν, πᾶσιν δὲ παραὶ ποσὶ κάππεσε θυμός.</ruby>

<ruby><rtc lang="grc" translate="no">τοῖσι δ' ἔπειτ' ἀγόρευε Θόας Ἀνδραίμονος υἱός,<br/>
Αἰτωλῶν ὄχ' ἄριστος ἐπιστάμενος μὲν ἄκοντι<br/>
ἐσθλὸς δ' ἐν σταδίῃ: ἀγορῇ δέ ἑ παῦροι Ἀχαιῶν<br/>
νίκων, ὁππότε κοῦροι ἐρίσσειαν περὶ μύθων:<br/>
ὅ σφιν ἐϋφρονέων ἀγορήσατο καὶ μετέειπεν:<br/>
ὢ πόποι ἦ μέγα θαῦμα τόδ' ὀφθαλμοῖσιν ὁρῶμαι,<br/>
οἷον δ' αὖτ' ἐξαῦτις ἀνέστη κῆρας ἀλύξας<br/>
Ἕκτωρ: ἦ θήν μιν μάλα ἔλπετο θυμὸς ἑκάστου<br/>
χερσὶν ὑπ' Αἴαντος θανέειν Τελαμωνιάδαο.<br/>
ἀλλά τις αὖτε θεῶν ἐρρύσατο καὶ ἐσάωσεν<br/>
Ἕκτορ', ὃ δὴ πολλῶν Δαναῶν ὑπὸ γούνατ' ἔλυσεν,<br/>
ὡς καὶ νῦν ἔσσεσθαι ὀί̈ομαι: οὐ γὰρ ἄτερ γε<br/>
Ζηνὸς ἐριγδούπου πρόμος ἵσταται ὧδε μενοινῶν.<br/>
ἀλλ' ἄγεθ' ὡς ἂν ἐγὼν εἴπω πειθώμεθα πάντες.<br/>
πληθὺν μὲν ποτὶ νῆας ἀνώξομεν ἀπονέεσθαι:<br/>
αὐτοὶ δ', ὅσσοι ἄριστοι ἐνὶ στρατῷ εὐχόμεθ' εἶναι,<br/>
στήομεν, εἴ κεν πρῶτον ἐρύξομεν ἀντιάσαντες<br/>
δούρατ' ἀνασχόμενοι: τὸν δ' οἴω καὶ μεμαῶτα<br/>
θυμῷ δείσεσθαι Δαναῶν καταδῦναι ὅμιλον.</ruby>

<ruby><rtc lang="grc" translate="no">ὣς ἔφαθ', οἳ δ' ἄρα τοῦ μάλα μὲν κλύον ἠδὲ πίθοντο:<br/>
οἳ μὲν ἄρ' ἀμφ' Αἴαντα καὶ Ἰδομενῆα ἄνακτα<br/>
Τεῦκρον Μηριόνην τε Μέγην τ' ἀτάλαντον Ἄρηϊ<br/>
ὑσμίνην ἤρτυνον ἀριστῆας καλέσαντες<br/>
Ἕκτορι καὶ Τρώεσσιν ἐναντίον: αὐτὰρ ὀπίσσω<br/>
ἣ πληθὺς ἐπὶ νῆας Ἀχαιῶν ἀπονέοντο.</ruby>

<ruby><rtc lang="grc" translate="no">Τρῶες δὲ προὔτυψαν ἀολλέες, ἦρχε δ' ἄρ' Ἕκτωρ<br/>
μακρὰ βιβάς: πρόσθεν δὲ κί' αὐτοῦ Φοῖβος Ἀπόλλων<br/>
εἱμένος ὤμοιιν νεφέλην, ἔχε δ' αἰγίδα θοῦριν<br/>
δεινὴν ἀμφιδάσειαν ἀριπρεπέ', ἣν ἄρα χαλκεὺς<br/>
Ἥφαιστος Διὶ δῶκε φορήμεναι ἐς φόβον ἀνδρῶν:<br/>
τὴν ἄρ' ὅ γ' ἐν χείρεσσιν ἔχων ἡγήσατο λαῶν.<br/>
Ἀργεῖοι δ' ὑπέμειναν ἀολλέες, ὦρτο δ' ἀϋτὴ<br/>
ὀξεῖ' ἀμφοτέρωθεν, ἀπὸ νευρῆφι δ' ὀϊστοὶ<br/>
θρῷσκον: πολλὰ δὲ δοῦρα θρασειάων ἀπὸ χειρῶν<br/>
ἄλλα μὲν ἐν χροὶ̈ πήγνυτ' ἀρηϊθόων αἰζηῶν,<br/>
πολλὰ δὲ καὶ μεσσηγὺ πάρος χρόα λευκὸν ἐπαυρεῖν<br/>
ἐν γαίῃ ἵσταντο λιλαιόμενα χροὸς ἆσαι.<br/>
ὄφρα μὲν αἰγίδα χερσὶν ἔχ' ἀτρέμα Φοῖβος Ἀπόλλων,<br/>
τόφρα μάλ' ἀμφοτέρων βέλε' ἥπτετο, πῖπτε δὲ λαός.<br/>
αὐτὰρ ἐπεὶ κατ' ἐνῶπα ἰδὼν Δαναῶν ταχυπώλων<br/>
σεῖσ', ἐπὶ δ' αὐτὸς ἄϋσε μάλα μέγα, τοῖσι δὲ θυμὸν<br/>
ἐν στήθεσσιν ἔθελξε, λάθοντο δὲ θούριδος ἀλκῆς.<br/>
οἳ δ' ὥς τ' ἠὲ βοῶν ἀγέλην ἢ πῶϋ μέγ' οἰῶν<br/>
θῆρε δύω κλονέωσι μελαίνης νυκτὸς ἀμολγῷ<br/>
ἐλθόντ' ἐξαπίνης σημάντορος οὐ παρεόντος,<br/>
ὣς ἐφόβηθεν Ἀχαιοὶ ἀνάλκιδες: ἐν γὰρ Ἀπόλλων<br/>
ἧκε φόβον, Τρωσὶν δὲ καὶ Ἕκτορι κῦδος ὄπαζεν.</ruby>

<ruby><rtc lang="grc" translate="no">ἔνθα δ' ἀνὴρ ἕλεν ἄνδρα κεδασθείσης ὑσμίνης.<br/>
Ἕκτωρ μὲν Στιχίον τε καὶ Ἀρκεσίλαον ἔπεφνε,<br/>
τὸν μὲν Βοιωτῶν ἡγήτορα χαλκοχιτώνων,<br/>
τὸν δὲ Μενεσθῆος μεγαθύμου πιστὸν ἑταῖρον:<br/>
Αἰνείας δὲ Μέδοντα καὶ Ἴασον ἐξενάριξεν.<br/>
ἤτοι ὃ μὲν νόθος υἱὸς Ὀϊλῆος θείοιο<br/>
ἔσκε Μέδων Αἴαντος ἀδελφεός: αὐτὰρ ἔναιεν<br/>
ἐν Φυλάκῃ γαίης ἄπο πατρίδος ἄνδρα κατακτὰς<br/>
γνωτὸν μητρυιῆς Ἐριώπιδος, ἣν ἔχ' Ὀϊλεύς:<br/>
Ἴασος αὖτ' ἀρχὸς μὲν Ἀθηναίων ἐτέτυκτο,<br/>
υἱὸς δὲ Σφήλοιο καλέσκετο Βουκολίδαο.<br/>
Μηκιστῆ δ' ἕλε Πουλυδάμας, Ἐχίον δὲ Πολίτης<br/>
πρώτῃ ἐν ὑσμίνῃ, Κλονίον δ' ἕλε δῖος Ἀγήνωρ.<br/>
Δηί̈οχον δὲ Πάρις βάλε νείατον ὦμον ὄπισθε<br/>
φεύγοντ' ἐν προμάχοισι, διὰ πρὸ δὲ χαλκὸν ἔλασσεν.<br/>
ὄφρ' οἳ τοὺς ἐνάριζον ἀπ' ἔντεα, τόφρα δ' Ἀχαιοὶ<br/>
τάφρῳ καὶ σκολόπεσσιν ἐνιπλήξαντες ὀρυκτῇ<br/>
ἔνθα καὶ ἔνθα φέβοντο, δύοντο δὲ τεῖχος ἀνάγκῃ.<br/>
Ἕκτωρ δὲ Τρώεσσιν ἐκέκλετο μακρὸν ἀύ̈σας<br/>
νηυσὶν ἐπισσεύεσθαι, ἐᾶν δ' ἔναρα βροτόεντα:<br/>
ὃν δ' ἂν ἐγὼν ἀπάνευθε νεῶν ἑτέρωθι νοήσω,<br/>
αὐτοῦ οἱ θάνατον μητίσομαι, οὐδέ νυ τόν γε<br/>
γνωτοί τε γνωταί τε πυρὸς λελάχωσι θανόντα,<br/>
ἀλλὰ κύνες ἐρύουσι πρὸ ἄστεος ἡμετέροιο.</ruby>

<ruby><rtc lang="grc" translate="no">ὣς εἰπὼν μάστιγι κατωμαδὸν ἤλασεν ἵππους<br/>
κεκλόμενος Τρώεσσι κατὰ στίχας: οἳ δὲ σὺν αὐτῷ<br/>
πάντες ὁμοκλήσαντες ἔχον ἐρυσάρματας ἵππους<br/>
ἠχῇ θεσπεσίῃ: προπάροιθε δὲ Φοῖβος Ἀπόλλων<br/>
ῥεῖ' ὄχθας καπέτοιο βαθείης ποσσὶν ἐρείπων<br/>
ἐς μέσσον κατέβαλλε, γεφύρωσεν δὲ κέλευθον<br/>
μακρὴν ἠδ' εὐρεῖαν, ὅσον τ' ἐπὶ δουρὸς ἐρωὴ<br/>
γίγνεται, ὁππότ' ἀνὴρ σθένεος πειρώμενος ᾗσι.<br/>
τῇ ῥ' οἵ γε προχέοντο φαλαγγηδόν, πρὸ δ' Ἀπόλλων<br/>
αἰγίδ' ἔχων ἐρίτιμον: ἔρειπε δὲ τεῖχος Ἀχαιῶν<br/>
ῥεῖα μάλ', ὡς ὅτε τις ψάμαθον πάϊς ἄγχι θαλάσσης,<br/>
ὅς τ' ἐπεὶ οὖν ποιήσῃ ἀθύρματα νηπιέῃσιν<br/>
ἂψ αὖτις συνέχευε ποσὶν καὶ χερσὶν ἀθύρων.<br/>
ὥς ῥα σὺ ἤϊε Φοῖβε πολὺν κάματον καὶ ὀϊζὺν<br/>
σύγχεας Ἀργείων, αὐτοῖσι δὲ φύζαν ἐνῶρσας.</ruby>

<ruby><rtc lang="grc" translate="no">ὣς οἳ μὲν παρὰ νηυσὶν ἐρητύοντο μένοντες,<br/>
ἀλλήλοισί τε κεκλόμενοι καὶ πᾶσι θεοῖσι<br/>
χεῖρας ἀνίσχοντες μεγάλ' εὐχετόωντο ἕκαστος:<br/>
Νέστωρ αὖτε μάλιστα Γερήνιος οὖρος Ἀχαιῶν<br/>
εὔχετο χεῖρ' ὀρέγων εἰς οὐρανὸν ἀστερόεντα:<br/>
Ζεῦ πάτερ εἴ ποτέ τίς τοι ἐν Ἄργεί̈ περ πολυπύρῳ<br/>
ἢ βοὸς ἢ οἰὸς κατὰ πίονα μηρία καίων<br/>
εὔχετο νοστῆσαι, σὺ δ' ὑπέσχεο καὶ κατένευσας,<br/>
τῶν μνῆσαι καὶ ἄμυνον Ὀλύμπιε νηλεὲς ἦμαρ,<br/>
μηδ' οὕτω Τρώεσσιν ἔα δάμνασθαι Ἀχαιούς.</ruby>

<ruby><rtc lang="grc" translate="no">ὣς ἔφατ' εὐχόμενος, μέγα δ' ἔκτυπε μητίετα Ζεύς,<br/>
ἀράων ἀί̈ων Νηληϊάδαο γέροντος.<br/>
Τρῶες δ' ὡς ἐπύθοντο Διὸς κτύπον αἰγιόχοιο,<br/>
μᾶλλον ἐπ' Ἀργείοισι θόρον, μνήσαντο δὲ χάρμης.<br/>
οἳ δ' ὥς τε μέγα κῦμα θαλάσσης εὐρυπόροιο<br/>
νηὸς ὑπὲρ τοίχων καταβήσεται, ὁππότ' ἐπείγῃ<br/>
ἲς ἀνέμου: ἣ γάρ τε μάλιστά γε κύματ' ὀφέλλει:<br/>
ὣς Τρῶες μεγάλῃ ἰαχῇ κατὰ τεῖχος ἔβαινον,<br/>
ἵππους δ' εἰσελάσαντες ἐπὶ πρύμνῃσι μάχοντο<br/>
ἔγχεσιν ἀμφιγύοις αὐτοσχεδόν, οἳ μὲν ἀφ' ἵππων,<br/>
οἳ δ' ἀπὸ νηῶν ὕψι μελαινάων ἐπιβάντες<br/>
μακροῖσι ξυστοῖσι, τά ῥά σφ' ἐπὶ νηυσὶν ἔκειτο<br/>
ναύμαχα κολλήεντα, κατὰ στόμα εἱμένα χαλκῷ.</ruby>

<ruby><rtc lang="grc" translate="no">Πάτροκλος δ' εἷος μὲν Ἀχαιοί τε Τρῶές τε<br/>
τείχεος ἀμφεμάχοντο θοάων ἔκτοθι νηῶν,<br/>
τόφρ' ὅ γ' ἐνὶ κλισίῃ ἀγαπήνορος Εὐρυπύλοιο<br/>
ἧστό τε καὶ τὸν ἔτερπε λόγοις, ἐπὶ δ' ἕλκεϊ λυγρῷ<br/>
φάρμακ' ἀκέσματ' ἔπασσε μελαινάων ὀδυνάων.<br/>
αὐτὰρ ἐπεὶ δὴ τεῖχος ἐπεσσυμένους ἐνόησε<br/>
Τρῶας, ἀτὰρ Δαναῶν γένετο ἰαχή τε φόβος τε,<br/>
ᾤμωξέν τ' ἄρ' ἔπειτα καὶ ὣ πεπλήγετο μηρὼ<br/>
χερσὶ καταπρηνέσσ', ὀλοφυρόμενος δ' ἔπος ηὔδα:<br/>
Εὐρύπυλ' οὐκ ἔτι τοι δύναμαι χατέοντί περ' ἔμπης<br/>
ἐνθάδε παρμενέμεν: δὴ γὰρ μέγα νεῖκος ὄρωρεν:<br/>
ἀλλὰ σὲ μὲν θεράπων ποτιτερπέτω, αὐτὰρ ἔγωγε<br/>
σπεύσομαι εἰς Ἀχιλῆα, ἵν' ὀτρύνω πολεμίζειν.<br/>
τίς δ' οἶδ' εἴ κέν οἱ σὺν δαίμονι θυμὸν ὀρίνω<br/>
παρειπών; ἀγαθὴ δὲ παραίφασίς ἐστιν ἑταίρου.</ruby>

<ruby><rtc lang="grc" translate="no">
τὸν μὲν ἄρ' ὣς εἰπόντα πόδες φέρον: αὐτὰρ Ἀχαιοὶ<br/>
Τρῶας ἐπερχομένους μένον ἔμπεδον, οὐδ' ἐδύναντο<br/>
παυροτέρους περ ἐόντας ἀπώσασθαι παρὰ νηῶν:<br/>
οὐδέ ποτε Τρῶες Δαναῶν ἐδύναντο φάλαγγας<br/>
ῥηξάμενοι κλισίῃσι μιγήμεναι ἠδὲ νέεσσιν.<br/>
ἀλλ' ὥς τε στάθμη δόρυ νήϊον ἐξιθύνει<br/>
τέκτονος ἐν παλάμῃσι δαήμονος, ὅς ῥά τε πάσης<br/>
εὖ εἰδῇ σοφίης ὑποθημοσύνῃσιν Ἀθήνης,<br/>
ὣς μὲν τῶν ἐπὶ ἶσα μάχη τέτατο πτόλεμός τε:<br/>
ἄλλοι δ' ἀμφ' ἄλλῃσι μάχην ἐμάχοντο νέεσσιν,<br/>
Ἕκτωρ δ' ἄντ' Αἴαντος ἐείσατο κυδαλίμοιο.<br/>
τὼ δὲ μιῆς περὶ νηὸς ἔχον πόνον, οὐδὲ δύναντο<br/>
οὔθ' ὃ τὸν ἐξελάσαι καὶ ἐνιπρῆσαι πυρὶ νῆα<br/>
οὔθ' ὃ τὸν ἂψ ὤσασθαι, ἐπεί ῥ' ἐπέλασσέ γε δαίμων.<br/>
ἔνθ' υἷα Κλυτίοιο Καλήτορα φαίδιμος Αἴας<br/>
πῦρ ἐς νῆα φέροντα κατὰ στῆθος βάλε δουρί.<br/>
δούπησεν δὲ πεσών, δαλὸς δέ οἱ ἔκπεσε χειρός.<br/>
Ἕκτωρ δ' ὡς ἐνόησεν ἀνεψιὸν ὀφθαλμοῖσιν<br/>
ἐν κονίῃσι πεσόντα νεὸς προπάροιθε μελαίνης,<br/>
Τρωσί τε καὶ Λυκίοισιν ἐκέκλετο μακρὸν ἀύ̈σας:<br/>
Τρῶες καὶ Λύκιοι καὶ Δάρδανοι ἀγχιμαχηταὶ<br/>
μὴ δή πω χάζεσθε μάχης ἐν στείνεϊ τῷδε,<br/>
ἀλλ' υἷα Κλυτίοιο σαώσατε, μή μιν Ἀχαιοὶ<br/>
τεύχεα συλήσωσι νεῶν ἐν ἀγῶνι πεσόντα.</ruby>

<ruby><rtc lang="grc" translate="no">ὣς εἰπὼν Αἴαντος ἀκόντισε δουρὶ φαεινῷ.<br/>
τοῦ μὲν ἅμαρθ', ὃ δ' ἔπειτα Λυκόφρονα Μάστορος υἱὸν<br/>
Αἴαντος θεράποντα Κυθήριον, ὅς ῥα παρ' αὐτῷ<br/>
ναῖ', ἐπεὶ ἄνδρα κατέκτα Κυθήροισι ζαθέοισι,<br/>
τόν ῥ' ἔβαλεν κεφαλὴν ὑπὲρ οὔατος ὀξέϊ χαλκῷ<br/>
ἑσταότ' ἄγχ' Αἴαντος: ὃ δ' ὕπτιος ἐν κονίῃσι<br/>
νηὸς ἄπο πρυμνῆς χαμάδις πέσε, λύντο δὲ γυῖα.<br/>
Αἴας δ' ἐρρίγησε, κασίγνητον δὲ προσηύδα:<br/>
Τεῦκρε πέπον δὴ νῶϊν ἀπέκτατο πιστὸς ἑταῖρος<br/>
Μαστορίδης, ὃν νῶϊ Κυθηρόθεν ἔνδον ἐόντα<br/>
ἶσα φίλοισι τοκεῦσιν ἐτίομεν ἐν μεγάροισι:<br/>
τὸν δ' Ἕκτωρ μεγάθυμος ἀπέκτανε. ποῦ νύ τοι ἰοὶ<br/>
ὠκύμοροι καὶ τόξον ὅ τοι πόρε Φοῖβος Ἀπόλλων;<br/>
ὣς φάθ', ὃ δὲ ξυνέηκε, θέων δέ οἱ ἄγχι παρέστη,<br/>
τόξον ἔχων ἐν χειρὶ παλίντονον ἠδὲ φαρέτρην<br/>
ἰοδόκον: μάλα δ' ὦκα βέλεα Τρώεσσιν ἐφίει.<br/>
καί ῥ' ἔβαλε Κλεῖτον Πεισήνορος ἀγλαὸν υἱὸν<br/>
Πουλυδάμαντος ἑταῖρον ἀγαυοῦ Πανθοί̈δαο<br/>
ἡνία χερσὶν ἔχοντα: ὃ μὲν πεπόνητο καθ' ἵππους:<br/>
τῇ γὰρ ἔχ' ᾗ ῥα πολὺ πλεῖσται κλονέοντο φάλαγγες<br/>
Ἕκτορι καὶ Τρώεσσι χαριζόμενος: τάχα δ' αὐτῷ<br/>
ἦλθε κακόν, τό οἱ οὔ τις ἐρύκακεν ἱεμένων περ.<br/>
αὐχένι γάρ οἱ ὄπισθε πολύστονος ἔμπεσεν ἰός:<br/>
ἤριπε δ' ἐξ ὀχέων, ὑπερώησαν δέ οἱ ἵπποι<br/>
κείν' ὄχεα κροτέοντες. ἄναξ δ' ἐνόησε τάχιστα<br/>
Πουλυδάμας, καὶ πρῶτος ἐναντίος ἤλυθεν ἵππων.<br/>
τοὺς μὲν ὅ γ' Ἀστυνόῳ Προτιάονος υἱέϊ δῶκε,<br/>
πολλὰ δ' ἐπότρυνε σχεδὸν ἴσχειν εἰσορόωντα<br/>
ἵππους: αὐτὸς δ' αὖτις ἰὼν προμάχοισιν ἐμίχθη.</ruby>

<ruby><rtc lang="grc" translate="no">Τεῦκρος δ' ἄλλον ὀϊστὸν ἐφ' Ἕκτορι χαλκοκορυστῇ<br/>
αἴνυτο, καί κεν ἔπαυσε μάχης ἐπὶ νηυσὶν Ἀχαιῶν,<br/>
εἴ μιν ἀριστεύοντα βαλὼν ἐξείλετο θυμόν.<br/>
ἀλλ' οὐ λῆθε Διὸς πυκινὸν νόον, ὅς ῥ' ἐφύλασσεν<br/>
Ἕκτορ', ἀτὰρ Τεῦκρον Τελαμώνιον εὖχος ἀπηύρα,<br/>
ὅς οἱ ἐϋστρεφέα νευρὴν ἐν ἀμύμονι τόξῳ<br/>
ῥῆξ' ἐπὶ τῷ ἐρύοντι: παρεπλάγχθη δέ οἱ ἄλλῃ<br/>
ἰὸς χαλκοβαρής, τόξον δέ οἱ ἔκπεσε χειρός.<br/>
Τεῦκρος δ' ἐρρίγησε, κασίγνητον δὲ προσηύδα:<br/>
ὢ πόποι ἦ δὴ πάγχυ μάχης ἐπὶ μήδεα κείρει<br/>
δαίμων ἡμετέρης, ὅ τέ μοι βιὸν ἔκβαλε χειρός,<br/>
νευρὴν δ' ἐξέρρηξε νεόστροφον, ἣν ἐνέδησα<br/>
πρώϊον, ὄφρ' ἀνέχοιτο θαμὰ θρῴσκοντας ὀϊστούς.</ruby>

<ruby><rtc lang="grc" translate="no">τὸν δ' ἠμείβετ' ἔπειτα μέγας Τελαμώνιος Αἴας:<br/>
ὦ πέπον ἀλλὰ βιὸν μὲν ἔα καὶ ταρφέας ἰοὺς<br/>
κεῖσθαι, ἐπεὶ συνέχευε θεὸς Δαναοῖσι μεγήρας:<br/>
αὐτὰρ χερσὶν ἑλὼν δολιχὸν δόρυ καὶ σάκος ὤμῳ<br/>
μάρναό τε Τρώεσσι καὶ ἄλλους ὄρνυθι λαούς.<br/>
μὴ μὰν ἀσπουδί γε δαμασσάμενοί περ ἕλοιεν<br/>
νῆας ἐϋσσέλμους, ἀλλὰ μνησώμεθα χάρμης.<br/>
ὣς φάθ', ὃ δὲ τόξον μὲν ἐνὶ κλισίῃσιν ἔθηκεν,<br/>
αὐτὰρ ὅ γ' ἀμφ' ὤμοισι σάκος θέτο τετραθέλυμνον,<br/>
κρατὶ δ' ἐπ' ἰφθίμῳ κυνέην εὔτυκτον ἔθηκεν<br/>
ἵππουριν, δεινὸν δὲ λόφος καθύπερθεν ἔνευεν:<br/>
εἵλετο δ' ἄλκιμον ἔγχος ἀκαχμένον ὀξέϊ χαλκῷ,<br/>
βῆ δ' ἰέναι, μάλα δ' ὦκα θέων Αἴαντι παρέστη.</ruby>

<ruby><rtc lang="grc" translate="no">Ἕκτωρ δ' ὡς εἶδεν Τεύκρου βλαφθέντα βέλεμνα,<br/>
Τρωσί τε καὶ Λυκίοισιν ἐκέκλετο μακρὸν ἀύ̈σας:<br/>
Τρῶες καὶ Λύκιοι καὶ Δάρδανοι ἀγχιμαχηταὶ<br/>
ἀνέρες ἔστε φίλοι, μνήσασθε δὲ θούριδος ἀλκῆς<br/>
νῆας ἀνὰ γλαφυράς: δὴ γὰρ ἴδον ὀφθαλμοῖσιν<br/>
ἀνδρὸς ἀριστῆος Διόθεν βλαφθέντα βέλεμνα.<br/>
ῥεῖα δ' ἀρίγνωτος Διὸς ἀνδράσι γίγνεται ἀλκή,<br/>
ἠμὲν ὁτέοισιν κῦδος ὑπέρτερον ἐγγυαλίξῃ,<br/>
ἠδ' ὅτινας μινύθῃ τε καὶ οὐκ ἐθέλῃσιν ἀμύνειν,<br/>
ὡς νῦν Ἀργείων μινύθει μένος, ἄμμι δ' ἀρήγει.<br/>
ἀλλὰ μάχεσθ' ἐπὶ νηυσὶν ἀολλέες: ὃς δέ κεν ὑμέων<br/>
βλήμενος ἠὲ τυπεὶς θάνατον καὶ πότμον ἐπίσπῃ<br/>
τεθνάτω: οὔ οἱ ἀεικὲς ἀμυνομένῳ περὶ πάτρης<br/>
τεθνάμεν: ἀλλ' ἄλοχός τε σόη καὶ παῖδες ὀπίσσω,<br/>
καὶ οἶκος καὶ κλῆρος ἀκήρατος, εἴ κεν Ἀχαιοὶ<br/>
οἴχωνται σὺν νηυσὶ φίλην ἐς πατρίδα γαῖαν.</ruby>

<ruby><rtc lang="grc" translate="no">ὣς εἰπὼν ὄτρυνε μένος καὶ θυμὸν ἑκάστου.<br/>
Αἴας δ' αὖθ' ἑτέρωθεν ἐκέκλετο οἷς ἑτάροισιν:<br/>
αἰδὼς Ἀργεῖοι: νῦν ἄρκιον ἢ ἀπολέσθαι<br/>
ἠὲ σαωθῆναι καὶ ἀπώσασθαι κακὰ νηῶν.<br/>
ἦ ἔλπεσθ' ἢν νῆας ἕλῃ κορυθαίολος Ἕκτωρ<br/>
ἐμβαδὸν ἵξεσθαι ἣν πατρίδα γαῖαν ἕκαστος;<br/>
ἦ οὐκ ὀτρύνοντος ἀκούετε λαὸν ἅπαντα<br/>
Ἕκτορος, ὃς δὴ νῆας ἐνιπρῆσαι μενεαίνει;<br/>
οὐ μὰν ἔς γε χορὸν κέλετ' ἐλθέμεν, ἀλλὰ μάχεσθαι.<br/>
ἡμῖν δ' οὔ τις τοῦδε νόος καὶ μῆτις ἀμείνων<br/>
ἢ αὐτοσχεδίῃ μῖξαι χεῖράς τε μένος τε.<br/>
βέλτερον ἢ ἀπολέσθαι ἕνα χρόνον ἠὲ βιῶναι<br/>
ἢ δηθὰ στρεύγεσθαι ἐν αἰνῇ δηϊοτῆτι<br/>
ὧδ' αὔτως παρὰ νηυσὶν ὑπ' ἀνδράσι χειροτέροισιν.<br/>
ὣς εἰπὼν ὄτρυνε μένος καὶ θυμὸν ἑκάστου.<br/>
ἔνθ' Ἕκτωρ μὲν ἕλε Σχεδίον Περιμήδεος υἱὸν<br/>
ἀρχὸν Φωκήων, Αἴας δ' ἕλε Λαοδάμαντα<br/>
ἡγεμόνα πρυλέων Ἀντήνορος ἀγλαὸν υἱόν:<br/>
Πουλυδάμας δ' Ὦτον Κυλλήνιον ἐξενάριξε<br/>
Φυλεί̈δεω ἕταρον, μεγαθύμων ἀρχὸν Ἐπειῶν.<br/>
τῷ δὲ Μέγης ἐπόρουσεν ἰδών: ὃ δ' ὕπαιθα λιάσθη<br/>
Πουλυδάμας: καὶ τοῦ μὲν ἀπήμβροτεν: οὐ γὰρ Ἀπόλλων<br/>
εἴα Πάνθου υἱὸν ἐνὶ προμάχοισι δαμῆναι:<br/>
αὐτὰρ ὅ γε Κροίσμου στῆθος μέσον οὔτασε δουρί.<br/>
δούπησεν δὲ πεσών: ὃ δ' ἀπ' ὤμων τεύχε' ἐσύλα.<br/>
τόφρα δὲ τῷ ἐπόρουσε Δόλοψ αἰχμῆς ἐὺ̈ εἰδὼς<br/>
Λαμπετίδης, ὃν Λάμπος ἐγείνατο φέρτατον υἱὸν<br/>
Λαομεδοντιάδης εὖ εἰδότα θούριδος ἀλκῆς,<br/>
ὃς τότε Φυλεί̈δαο μέσον σάκος οὔτασε δουρὶ<br/>
ἐγγύθεν ὁρμηθείς: πυκινὸς δέ οἱ ἤρκεσε θώρηξ,<br/>
τόν ῥ' ἐφόρει γυάλοισιν ἀρηρότα: τόν ποτε Φυλεὺς<br/>
ἤγαγεν ἐξ Ἐφύρης, ποταμοῦ ἄπο Σελλήεντος.<br/>
ξεῖνος γάρ οἱ ἔδωκεν ἄναξ ἀνδρῶν Εὐφήτης<br/>
ἐς πόλεμον φορέειν δηί̈ων ἀνδρῶν ἀλεωρήν:<br/>
ὅς οἱ καὶ τότε παιδὸς ἀπὸ χροὸς ἤρκεσ' ὄλεθρον.<br/>
τοῦ δὲ Μέγης κόρυθος χαλκήρεος ἱπποδασείης<br/>
κύμβαχον ἀκρότατον νύξ' ἔγχεϊ ὀξυόεντι,<br/>
ῥῆξε δ' ἀφ' ἵππειον λόφον αὐτοῦ: πᾶς δὲ χαμᾶζε<br/>
κάππεσεν ἐν κονίῃσι νέον φοίνικι φαεινός.<br/>
εἷος ὃ τῷ πολέμιζε μένων, ἔτι δ' ἔλπετο νίκην,<br/>
τόφρα δέ οἱ Μενέλαος ἀρήϊος ἦλθεν ἀμύντωρ,<br/>
στῆ δ' εὐρὰξ σὺν δουρὶ λαθών, βάλε δ' ὦμον ὄπισθεν:<br/>
αἰχμὴ δὲ στέρνοιο διέσσυτο μαιμώωσα<br/>
πρόσσω ἱεμένη: ὃ δ' ἄρα πρηνὴς ἐλιάσθη.<br/>
τὼ μὲν ἐεισάσθην χαλκήρεα τεύχε' ἀπ' ὤμων<br/>
συλήσειν: Ἕκτωρ δὲ κασιγνήτοισι κέλευσε<br/>
πᾶσι μάλα, πρῶτον δ' Ἱκεταονίδην ἐνένιπεν<br/>
ἴφθιμον Μελάνιππον. ὃ δ' ὄφρα μὲν εἰλίποδας βοῦς<br/>
βόσκ' ἐν Περκώτῃ δηί̈ων ἀπὸ νόσφιν ἐόντων:<br/>
αὐτὰρ ἐπεὶ Δαναῶν νέες ἤλυθον ἀμφιέλισσαι,<br/>
ἂψ εἰς Ἴλιον ἦλθε, μετέπρεπε δὲ Τρώεσσι,<br/>
ναῖε δὲ πὰρ Πριάμῳ, ὃ δέ μιν τίεν ἶσα τέκεσσι:<br/>
τόν ῥ' Ἕκτωρ ἐνένιπεν ἔπος τ' ἔφατ' ἔκ τ' ὀνόμαζεν:<br/>
οὕτω δὴ Μελάνιππε μεθήσομεν; οὐδέ νυ σοί περ<br/>
ἐντρέπεται φίλον ἦτορ ἀνεψιοῦ κταμένοιο;<br/>
οὐχ ὁράᾳς οἷον Δόλοπος περὶ τεύχε' ἕπουσιν;<br/>
ἀλλ' ἕπευ: οὐ γὰρ ἔτ' ἔστιν ἀποσταδὸν Ἀργείοισι<br/>
μάρνασθαι, πρίν γ' ἠὲ κατακτάμεν ἠὲ κατ' ἄκρης<br/>
Ἴλιον αἰπεινὴν ἑλέειν κτάσθαι τε πολίτας.<br/>
ὣς εἰπὼν ὃ μὲν ἦρχ', ὃ δ' ἅμ' ἕσπετο ἰσόθεος φώς:<br/>
Ἀργείους δ' ὄτρυνε μέγας Τελαμώνιος Αἴας:<br/>
ὦ φίλοι ἀνέρες ἔστε, καὶ αἰδῶ θέσθ' ἐνὶ θυμῷ,<br/>
ἀλλήλους τ' αἰδεῖσθε κατὰ κρατερὰς ὑσμίνας.<br/>
αἰδομένων δ' ἀνδρῶν πλέονες σόοι ἠὲ πέφανται:<br/>
φευγόντων δ' οὔτ' ἂρ κλέος ὄρνυται οὔτέ τις ἀλκή.</ruby>

<ruby><rtc lang="grc" translate="no">ὣς ἔφαθ', οἳ δὲ καὶ αὐτοὶ ἀλέξασθαι μενέαινον,<br/>
ἐν θυμῷ δ' ἐβάλοντο ἔπος, φράξαντο δὲ νῆας<br/>
ἕρκεϊ χαλκείῳ: ἐπὶ δὲ Ζεὺς Τρῶας ἔγειρεν.<br/>
Ἀντίλοχον δ' ὄτρυνε βοὴν ἀγαθὸς Μενέλαος:<br/>
Ἀντίλοχ' οὔ τις σεῖο νεώτερος ἄλλος Ἀχαιῶν,<br/>
οὔτε ποσὶν θάσσων οὔτ' ἄλκιμος ὡς σὺ μάχεσθαι:<br/>
εἴ τινά που Τρώων ἐξάλμενος ἄνδρα βάλοισθα.</ruby>

<ruby><rtc lang="grc" translate="no">ὣς εἰπὼν ὃ μὲν αὖτις ἀπέσσυτο, τὸν δ' ὀρόθυνεν:<br/>
ἐκ δ' ἔθορε προμάχων, καὶ ἀκόντισε δουρὶ φαεινῷ<br/>
ἀμφὶ ἓ παπτήνας: ὑπὸ δὲ Τρῶες κεκάδοντο<br/>
ἀνδρὸς ἀκοντίσσαντος: ὃ δ' οὐχ ἅλιον βέλος ἧκεν,<br/>
ἀλλ' Ἱκετάονος υἱὸν ὑπέρθυμον Μελάνιππον<br/>
νισόμενον πόλεμον δὲ βάλε στῆθος παρὰ μαζόν.<br/>
δούπησεν δὲ πεσών, τὸν δὲ σκότος ὄσσε κάλυψεν.<br/>
Ἀντίλοχος δ' ἐπόρουσε κύων ὥς, ὅς τ' ἐπὶ νεβρῷ<br/>
βλημένῳ ἀί̈ξῃ, τόν τ' ἐξ εὐνῆφι θορόντα<br/>
θηρητὴρ ἐτύχησε βαλών, ὑπέλυσε δὲ γυῖα:<br/>
ὣς ἐπὶ σοὶ Μελάνιππε θόρ' Ἀντίλοχος μενεχάρμης<br/>
τεύχεα συλήσων: ἀλλ' οὐ λάθεν Ἕκτορα δῖον,<br/>
ὅς ῥά οἱ ἀντίος ἦλθε θέων ἀνὰ δηϊοτῆτα.<br/>
Ἀντίλοχος δ' οὐ μεῖνε θοός περ ἐὼν πολεμιστής,<br/>
ἀλλ' ὅ γ' ἄρ' ἔτρεσε θηρὶ κακὸν ῥέξαντι ἐοικώς,<br/>
ὅς τε κύνα κτείνας ἢ βουκόλον ἀμφὶ βόεσσι<br/>
φεύγει πρίν περ ὅμιλον ἀολλισθήμεναι ἀνδρῶν:<br/>
ὣς τρέσε Νεστορίδης, ἐπὶ δὲ Τρῶές τε καὶ Ἕκτωρ<br/>
ἠχῇ θεσπεσίῃ βέλεα στονόεντα χέοντο:<br/>
στῆ δὲ μεταστρεφθείς, ἐπεὶ ἵκετο ἔθνος ἑταίρων.<br/>
Τρῶες δὲ λείουσιν ἐοικότες ὠμοφάγοισι<br/>
νηυσὶν ἐπεσσεύοντο, Διὸς δ' ἐτέλειον ἐφετμάς,<br/>
ὅ σφισιν αἰὲν ἔγειρε μένος μέγα, θέλγε δὲ θυμὸν<br/>
Ἀργείων καὶ κῦδος ἀπαίνυτο, τοὺς δ' ὀρόθυνεν.<br/>
Ἕκτορι γάρ οἱ θυμὸς ἐβούλετο κῦδος ὀρέξαι<br/>
Πριαμίδῃ, ἵνα νηυσὶ κορωνίσι θεσπιδαὲς πῦρ<br/>
ἐμβάλοι ἀκάματον, Θέτιδος δ' ἐξαίσιον ἀρὴν<br/>
πᾶσαν ἐπικρήνειε: τὸ γὰρ μένε μητίετα Ζεὺς<br/>
νηὸς καιομένης σέλας ὀφθαλμοῖσιν ἰδέσθαι.<br/>
ἐκ γὰρ δὴ τοῦ μέλλε παλίωξιν παρὰ νηῶν<br/>
θησέμεναι Τρώων, Δαναοῖσι δὲ κῦδος ὀρέξειν.<br/>
τὰ φρονέων νήεσσιν ἔπι γλαφυρῇσιν ἔγειρεν<br/>
Ἕκτορα Πριαμίδην μάλα περ μεμαῶτα καὶ αὐτόν.<br/>
μαίνετο δ' ὡς ὅτ' Ἄρης ἐγχέσπαλος ἢ ὀλοὸν πῦρ<br/>
οὔρεσι μαίνηται βαθέης ἐν τάρφεσιν ὕλης:<br/>
ἀφλοισμὸς δὲ περὶ στόμα γίγνετο, τὼ δέ οἱ ὄσσε<br/>
λαμπέσθην βλοσυρῇσιν ὑπ' ὀφρύσιν, ἀμφὶ δὲ πήληξ<br/>
σμερδαλέον κροτάφοισι τινάσσετο μαρναμένοιο<br/>
Ἕκτορος: αὐτὸς γάρ οἱ ἀπ' αἰθέρος ἦεν ἀμύντωρ<br/>
Ζεύς, ὅς μιν πλεόνεσσι μετ' ἀνδράσι μοῦνον ἐόντα<br/>
τίμα καὶ κύδαινε. μινυνθάδιος γὰρ ἔμελλεν<br/>
ἔσσεσθ': ἤδη γάρ οἱ ἐπόρνυε μόρσιμον ἦμαρ<br/>
Παλλὰς Ἀθηναίη ὑπὸ Πηλεί̈δαο βίηφιν.<br/>
καί ῥ' ἔθελεν ῥῆξαι στίχας ἀνδρῶν πειρητίζων,<br/>
ᾗ δὴ πλεῖστον ὅμιλον ὅρα καὶ τεύχε' ἄριστα:<br/>
ἀλλ' οὐδ' ὧς δύνατο ῥῆξαι μάλα περ μενεαίνων:<br/>
ἴσχον γὰρ πυργηδὸν ἀρηρότες, ἠύ̈τε πέτρη<br/>
ἠλίβατος μεγάλη πολιῆς ἁλὸς ἐγγὺς ἐοῦσα,<br/>
ἥ τε μένει λιγέων ἀνέμων λαιψηρὰ κέλευθα<br/>
κύματά τε τροφόεντα, τά τε προσερεύγεται αὐτήν:<br/>
ὣς Δαναοὶ Τρῶας μένον ἔμπεδον οὐδὲ φέβοντο.<br/>
αὐτὰρ ὃ λαμπόμενος πυρὶ πάντοθεν ἔνθορ' ὁμίλῳ,<br/>
ἐν δ' ἔπεσ' ὡς ὅτε κῦμα θοῇ ἐν νηὶ̈ πέσῃσι<br/>
λάβρον ὑπαὶ νεφέων ἀνεμοτρεφές: ἣ δέ τε πᾶσα<br/>
ἄχνῃ ὑπεκρύφθη, ἀνέμοιο δὲ δεινὸς ἀήτη<br/>
ἱστίῳ ἐμβρέμεται, τρομέουσι δέ τε φρένα ναῦται<br/>
δειδιότες: τυτθὸν γὰρ ὑπ' ἐκ θανάτοιο φέρονται:<br/>
ὣς ἐδαί̈ζετο θυμὸς ἐνὶ στήθεσσιν Ἀχαιῶν.<br/>
αὐτὰρ ὅ γ' ὥς τε λέων ὀλοόφρων βουσὶν ἐπελθών,<br/>
αἵ ῥά τ' ἐν εἱαμενῇ ἕλεος μεγάλοιο νέμονται<br/>
μυρίαι, ἐν δέ τε τῇσι νομεὺς οὔ πω σάφα εἰδὼς<br/>
θηρὶ μαχέσσασθαι ἕλικος βοὸς ἀμφὶ φονῇσιν:<br/>
ἤτοι ὃ μὲν πρώτῃσι καὶ ὑστατίῃσι βόεσσιν<br/>
αἰὲν ὁμοστιχάει, ὃ δέ τ' ἐν μέσσῃσιν ὀρούσας<br/>
βοῦν ἔδει, αἳ δέ τε πᾶσαι ὑπέτρεσαν: ὣς τότ' Ἀχαιοὶ<br/>
θεσπεσίως ἐφόβηθεν ὑφ' Ἕκτορι καὶ Διὶ πατρὶ<br/>
πάντες, ὃ δ' οἶον ἔπεφνε Μυκηναῖον Περιφήτην,<br/>
Κοπρῆος φίλον υἱόν, ὃς Εὐρυσθῆος ἄνακτος<br/>
ἀγγελίης οἴχνεσκε βίῃ Ἡρακληείῃ.<br/>
τοῦ γένετ' ἐκ πατρὸς πολὺ χείρονος υἱὸς ἀμείνων<br/>
παντοίας ἀρετάς, ἠμὲν πόδας ἠδὲ μάχεσθαι,<br/>
καὶ νόον ἐν πρώτοισι Μυκηναίων ἐτέτυκτο:<br/>
ὅς ῥα τόθ' Ἕκτορι κῦδος ὑπέρτερον ἐγγυάλιξε.<br/>
στρεφθεὶς γὰρ μετόπισθεν ἐν ἀσπίδος ἄντυγι πάλτο,<br/>
τὴν αὐτὸς φορέεσκε ποδηνεκέ' ἕρκος ἀκόντων:<br/>
τῇ ὅ γ' ἐνὶ βλαφθεὶς πέσεν ὕπτιος, ἀμφὶ δὲ πήληξ<br/>
σμερδαλέον κονάβησε περὶ κροτάφοισι πεσόντος.<br/>
Ἕκτωρ δ' ὀξὺ νόησε, θέων δέ οἱ ἄγχι παρέστη,<br/>
στήθεϊ δ' ἐν δόρυ πῆξε, φίλων δέ μιν ἐγγὺς ἑταίρων<br/>
κτεῖν': οἳ δ' οὐκ ἐδύναντο καὶ ἀχνύμενοί περ ἑταίρου<br/>
χραισμεῖν: αὐτοὶ γὰρ μάλα δείδισαν Ἕκτορα δῖον.<br/>
εἰσωποὶ δ' ἐγένοντο νεῶν, περὶ δ' ἔσχεθον ἄκραι<br/>
νῆες ὅσαι πρῶται εἰρύατο: τοὶ δ' ἐπέχυντο.<br/>
Ἀργεῖοι δὲ νεῶν μὲν ἐχώρησαν καὶ ἀνάγκῃ<br/>
τῶν πρωτέων, αὐτοῦ δὲ παρὰ κλισίῃσιν ἔμειναν<br/>
ἁθρόοι, οὐδὲ κέδασθεν ἀνὰ στρατόν: ἴσχε γὰρ αἰδὼς<br/>
καὶ δέος: ἀζηχὲς γὰρ ὁμόκλεον ἀλλήλοισι.<br/>
Νέστωρ αὖτε μάλιστα Γερήνιος οὖρος Ἀχαιῶν<br/>
λίσσεθ' ὑπὲρ τοκέων γουνούμενος ἄνδρα ἕκαστον:<br/>
ὦ φίλοι ἀνέρες ἔστε καὶ αἰδῶ θέσθ' ἐνὶ θυμῷ<br/>
ἄλλων ἀνθρώπων, ἐπὶ δὲ μνήσασθε ἕκαστος<br/>
παίδων ἠδ' ἀλόχων καὶ κτήσιος ἠδὲ τοκήων,<br/>
ἠμὲν ὅτεῳ ζώουσι καὶ ᾧ κατατεθνήκασι:<br/>
τῶν ὕπερ ἐνθάδ' ἐγὼ γουνάζομαι οὐ παρεόντων<br/>
ἑστάμεναι κρατερῶς, μὴ δὲ τρωπᾶσθε φόβον δέ.</ruby>

<ruby><rtc lang="grc" translate="no">ὣς εἰπὼν ὄτρυνε μένος καὶ θυμὸν ἑκάστου.<br/>
τοῖσι δ' ἀπ' ὀφθαλμῶν νέφος ἀχλύος ὦσεν Ἀθήνη<br/>
θεσπέσιον: μάλα δέ σφι φόως γένετ' ἀμφοτέρωθεν<br/>
ἠμὲν πρὸς νηῶν καὶ ὁμοιί̈ου πολέμοιο.<br/>
Ἕκτορα δὲ φράσσαντο βοὴν ἀγαθὸν καὶ ἑταίρους,<br/>
ἠμὲν ὅσοι μετόπισθεν ἀφέστασαν οὐδὲ μάχοντο,<br/>
ἠδ' ὅσσοι παρὰ νηυσὶ μάχην ἐμάχοντο θοῇσιν.</ruby>

<ruby><rtc lang="grc" translate="no">οὐδ' ἄρ' ἔτ' Αἴαντι μεγαλήτορι ἥνδανε θυμῷ<br/>
ἑστάμεν ἔνθά περ ἄλλοι ἀφέστασαν υἷες Ἀχαιῶν:<br/>
ἀλλ' ὅ γε νηῶν ἴκρι' ἐπῴχετο μακρὰ βιβάσθων,<br/>
νώμα δὲ ξυστὸν μέγα ναύμαχον ἐν παλάμῃσι<br/>
κολλητὸν βλήτροισι δυωκαιεικοσίπηχυ.<br/>
ὡς δ' ὅτ' ἀνὴρ ἵπποισι κελητίζειν ἐὺ̈ εἰδώς,<br/>
ὅς τ' ἐπεὶ ἐκ πολέων πίσυρας συναείρεται ἵππους,<br/>
σεύας ἐκ πεδίοιο μέγα προτὶ ἄστυ δίηται<br/>
λαοφόρον καθ' ὁδόν: πολέες τέ ἑ θηήσαντο<br/>
ἀνέρες ἠδὲ γυναῖκες: ὃ δ' ἔμπεδον ἀσφαλὲς αἰεὶ<br/>
θρῴσκων ἄλλοτ' ἐπ' ἄλλον ἀμείβεται, οἳ δὲ πέτονται:<br/>
ὣς Αἴας ἐπὶ πολλὰ θοάων ἴκρια νηῶν<br/>
φοίτα μακρὰ βιβάς, φωνὴ δέ οἱ αἰθέρ' ἵκανεν,<br/>
αἰεὶ δὲ σμερδνὸν βοόων Δαναοῖσι κέλευε<br/>
νηυσί τε καὶ κλισίῃσιν ἀμυνέμεν. οὐδὲ μὲν Ἕκτωρ<br/>
μίμνεν ἐνὶ Τρώων ὁμάδῳ πύκα θωρηκτάων:<br/>
ἀλλ' ὥς τ' ὀρνίθων πετεηνῶν αἰετὸς αἴθων<br/>
ἔθνος ἐφορμᾶται ποταμὸν πάρα βοσκομενάων<br/>
χηνῶν ἢ γεράνων ἢ κύκνων δουλιχοδείρων,<br/>
ὣς Ἕκτωρ ἴθυσε νεὸς κυανοπρῴροιο<br/>
ἀντίος ἀί̈ξας: τὸν δὲ Ζεὺς ὦσεν ὄπισθε<br/>
χειρὶ μάλα μεγάλῃ, ὄτρυνε δὲ λαὸν ἅμ' αὐτῷ.<br/>
αὖτις δὲ δριμεῖα μάχη παρὰ νηυσὶν ἐτύχθη:<br/>
φαίης κ' ἀκμῆτας καὶ ἀτειρέας ἀλλήλοισιν<br/>
ἄντεσθ' ἐν πολέμῳ, ὡς ἐσσυμένως ἐμάχοντο.<br/>
τοῖσι δὲ μαρναμένοισιν ὅδ' ἦν νόος: ἤτοι Ἀχαιοὶ<br/>
οὐκ ἔφασαν φεύξεσθαι ὑπ' ἐκ κακοῦ, ἀλλ' ὀλέεσθαι,<br/>
Τρωσὶν δ' ἔλπετο θυμὸς ἐνὶ στήθεσσιν ἑκάστου<br/>
νῆας ἐνιπρήσειν κτενέειν θ' ἥρωας Ἀχαιούς.<br/>
οἳ μὲν τὰ φρονέοντες ἐφέστασαν ἀλλήλοισιν:<br/>
Ἕκτωρ δὲ πρυμνῆς νεὸς ἥψατο ποντοπόροιο<br/>
καλῆς ὠκυάλου, ἣ Πρωτεσίλαον ἔνεικεν<br/>
ἐς Τροίην, οὐδ' αὖτις ἀπήγαγε πατρίδα γαῖαν.<br/>
τοῦ περ δὴ περὶ νηὸς Ἀχαιοί τε Τρῶές τε<br/>
δῄουν ἀλλήλους αὐτοσχεδόν: οὐδ' ἄρα τοί γε<br/>
τόξων ἀϊκὰς ἀμφὶς μένον οὐδ' ἔτ' ἀκόντων,<br/>
ἀλλ' οἵ γ' ἐγγύθεν ἱστάμενοι ἕνα θυμὸν ἔχοντες<br/>
ὀξέσι δὴ πελέκεσσι καὶ ἀξίνῃσι μάχοντο<br/>
καὶ ξίφεσιν μεγάλοισι καὶ ἔγχεσιν ἀμφιγύοισι.<br/>
πολλὰ δὲ φάσγανα καλὰ μελάνδετα κωπήεντα<br/>
ἄλλα μὲν ἐκ χειρῶν χαμάδις πέσον, ἄλλα δ' ἀπ' ὤμων<br/>
ἀνδρῶν μαρναμένων: ῥέε δ' αἵματι γαῖα μέλαινα.<br/>
Ἕκτωρ δὲ πρύμνηθεν ἐπεὶ λάβεν οὐχὶ μεθίει<br/>
ἄφλαστον μετὰ χερσὶν ἔχων, Τρωσὶν δὲ κέλευεν:<br/>
οἴσετε πῦρ, ἅμα δ' αὐτοὶ ἀολλέες ὄρνυτ' ἀϋτήν:<br/>
νῦν ἡμῖν πάντων Ζεὺς ἄξιον ἦμαρ ἔδωκε<br/>
νῆας ἑλεῖν, αἳ δεῦρο θεῶν ἀέκητι μολοῦσαι<br/>
ἡμῖν πήματα πολλὰ θέσαν, κακότητι γερόντων,<br/>
οἵ μ' ἐθέλοντα μάχεσθαι ἐπὶ πρυμνῇσι νέεσσιν<br/>
αὐτόν τ' ἰσχανάασκον ἐρητύοντό τε λαόν:<br/>
ἀλλ' εἰ δή ῥα τότε βλάπτε φρένας εὐρύοπα Ζεὺς<br/>
ἡμετέρας, νῦν αὐτὸς ἐποτρύνει καὶ ἀνώγει.</ruby>

<ruby><rtc lang="grc" translate="no">ὣς ἔφαθ', οἳ δ' ἄρα μᾶλλον ἐπ' Ἀργείοισιν ὄρουσαν.<br/>
Αἴας δ' οὐκέτ' ἔμιμνε: βιάζετο γὰρ βελέεσσιν:<br/>
ἀλλ' ἀνεχάζετο τυτθόν, ὀϊόμενος θανέεσθαι<br/>
θρῆνυν ἐφ' ἑπταπόδην, λίπε δ' ἴκρια νηὸς ἐί̈σης.<br/>
ἔνθ' ἄρ' ὅ γ' ἑστήκει δεδοκημένος, ἔγχεϊ δ' αἰεὶ<br/>
Τρῶας ἄμυνε νεῶν, ὅς τις φέροι ἀκάματον πῦρ:<br/>
αἰεὶ δὲ σμερδνὸν βοόων Δαναοῖσι κέλευε:<br/>
ὦ φίλοι ἥρωες Δαναοὶ θεράποντες Ἄρηος<br/>
ἀνέρες ἔστε φίλοι, μνήσασθε δὲ θούριδος ἀλκῆς.<br/>
ἠέ τινάς φαμεν εἶναι ἀοσσητῆρας ὀπίσσω,<br/>
ἦέ τι τεῖχος ἄρειον, ὅ κ' ἀνδράσι λοιγὸν ἀμύναι;<br/>
οὐ μέν τι σχεδόν ἐστι πόλις πύργοις ἀραρυῖα,<br/>
ᾗ κ' ἀπαμυναίμεσθ' ἑτεραλκέα δῆμον ἔχοντες:<br/>
ἀλλ' ἐν γὰρ Τρώων πεδίῳ πύκα θωρηκτάων<br/>
πόντῳ κεκλιμένοι ἑκὰς ἥμεθα πατρίδος αἴης:<br/>
τὼ ἐν χερσὶ φόως, οὐ μειλιχίῃ πολέμοιο.</ruby>

<ruby><rtc lang="grc" translate="no">ἦ, καὶ μαιμώων ἔφεπ' ἔγχεϊ ὀξυόεντι.<br/>
ὅς τις δὲ Τρώων κοίλῃς ἐπὶ νηυσὶ φέροιτο<br/>
σὺν πυρὶ κηλείῳ, χάριν Ἕκτορος ὀτρύναντος,<br/>
τὸν δ' Αἴας οὔτασκε δεδεγμένος ἔγχεϊ μακρῷ:<br/>
δώδεκα δὲ προπάροιθε νεῶν αὐτοσχεδὸν οὖτα.</ruby>
