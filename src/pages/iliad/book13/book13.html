<article itemscope itemtype="http://schema.org/Book http://schema.org/PublicationVolume">
<meta itemprop="copyrightYear" content="1898" />
<meta itemprop="volumeNumber" content="3" />
<h2 itemprop="name">The Iliad</h2>
<u itemprop="author">Homer</u>

<section itemscope itemtype="http://schema.org/Book http://schema.org/PublicationIssue">
<nav>
	<a href="#!/" rel="contents">Table of Contents</a>
	<a href="#!/iliad/book12/" rel="prev">Previous</a>
	<a href="#!/iliad/book14/" rel="next">Next</a>
</nav>
<meta itemprop="issueNumber" content="13" />
<h3 itemprop="name">Book 13</h3>

<ol>
<ruby><rtc lang="grc" translate="no">Ζεὺς δ' ἐπεὶ οὖν Τρῶάς τε καὶ Ἕκτορα νηυσὶ πέλασσε,<br/>
τοὺς μὲν ἔα παρὰ τῇσι πόνον τ' ἐχέμεν καὶ ὀϊζὺν<br/>
νωλεμέως, αὐτὸς δὲ πάλιν τρέπεν ὄσσε φαεινὼ<br/>
νόσφιν ἐφ' ἱπποπόλων Θρῃκῶν καθορώμενος αἶαν<br/>
Μυσῶν τ' ἀγχεμάχων καὶ ἀγαυῶν ἱππημολγῶν<br/>
γλακτοφάγων Ἀβίων τε δικαιοτάτων ἀνθρώπων.<br/>
ἐς Τροίην δ' οὐ πάμπαν ἔτι τρέπεν ὄσσε φαεινώ:<br/>
οὐ γὰρ ὅ γ' ἀθανάτων τινα ἔλπετο ὃν κατὰ θυμὸν<br/>
ἐλθόντ' ἢ Τρώεσσιν ἀρηξέμεν ἢ Δαναοῖσιν.<br/>
οὐδ' ἀλαοσκοπιὴν εἶχε κρείων ἐνοσίχθων:<br/>
καὶ γὰρ ὃ θαυμάζων ἧστο πτόλεμόν τε μάχην τε<br/>
ὑψοῦ ἐπ' ἀκροτάτης κορυφῆς Σάμου ὑληέσσης<br/>
Θρηϊκίης: ἔνθεν γὰρ ἐφαίνετο πᾶσα μὲν Ἴδη,<br/>
φαίνετο δὲ Πριάμοιο πόλις καὶ νῆες Ἀχαιῶν.<br/>
ἔνθ' ἄρ' ὅ γ' ἐξ ἁλὸς ἕζετ' ἰών, ἐλέαιρε δ' Ἀχαιοὺς<br/>
Τρωσὶν δαμναμένους, Διὶ δὲ κρατερῶς ἐνεμέσσα.<br/>
αὐτίκα δ' ἐξ ὄρεος κατεβήσετο παιπαλόεντος<br/>
κραιπνὰ ποσὶ προβιβάς: τρέμε δ' οὔρεα μακρὰ καὶ ὕλη<br/>
ποσσὶν ὑπ' ἀθανάτοισι Ποσειδάωνος ἰόντος.<br/>
τρὶς μὲν ὀρέξατ' ἰών, τὸ δὲ τέτρατον ἵκετο τέκμωρ<br/>
Αἰγάς, ἔνθα δέ οἱ κλυτὰ δώματα βένθεσι λίμνης<br/>
χρύσεα μαρμαίροντα τετεύχαται ἄφθιτα αἰεί.<br/>
ἔνθ' ἐλθὼν ὑπ' ὄχεσφι τιτύσκετο χαλκόποδ' ἵππω<br/>
ὠκυπέτα χρυσέῃσιν ἐθείρῃσιν κομόωντε,<br/>
χρυσὸν δ' αὐτὸς ἔδυνε περὶ χροί̈, γέντο δ' ἱμάσθλην<br/>
χρυσείην εὔτυκτον, ἑοῦ δ' ἐπεβήσετο δίφρου,<br/>
βῆ δ' ἐλάαν ἐπὶ κύματ': ἄταλλε δὲ κήτε' ὑπ' αὐτοῦ<br/>
πάντοθεν ἐκ κευθμῶν, οὐδ' ἠγνοίησεν ἄνακτα:<br/>
γηθοσύνῃ δὲ θάλασσα διίστατο: τοὶ δὲ πέτοντο<br/>
ῥίμφα μάλ', οὐδ' ὑπένερθε διαίνετο χάλκεος ἄξων:<br/>
τὸν δ' ἐς Ἀχαιῶν νῆας ἐύ̈σκαρθμοι φέρον ἵπποι.<br/>
ἔστι δέ τι σπέος εὐρὺ βαθείης βένθεσι λίμνης<br/>
μεσσηγὺς Τενέδοιο καὶ Ἴμβρου παιπαλοέσσης:<br/>
ἔνθ' ἵππους ἔστησε Ποσειδάων ἐνοσίχθων<br/>
λύσας ἐξ ὀχέων, παρὰ δ' ἀμβρόσιον βάλεν εἶδαρ<br/>
ἔδμεναι: ἀμφὶ δὲ ποσσὶ πέδας ἔβαλε χρυσείας<br/>
ἀρρήκτους ἀλύτους, ὄφρ' ἔμπεδον αὖθι μένοιεν<br/>
νοστήσαντα ἄνακτα: ὃ δ' ἐς στρατὸν ᾤχετ' Ἀχαιῶν.</ruby>

<ruby><rtc lang="grc" translate="no">Τρῶες δὲ φλογὶ ἶσοι ἀολλέες ἠὲ θυέλλῃ<br/>
Ἕκτορι Πριαμίδῃ ἄμοτον μεμαῶτες ἕποντο<br/>
ἄβρομοι αὐί̈αχοι: ἔλποντο δὲ νῆας Ἀχαιῶν<br/>
αἱρήσειν, κτενέειν δὲ παρ' αὐτόθι πάντας ἀρίστους.<br/>
ἀλλὰ Ποσειδάων γαιήοχος ἐννοσίγαιος<br/>
Ἀργείους ὄτρυνε βαθείης ἐξ ἁλὸς ἐλθὼν<br/>
εἰσάμενος Κάλχαντι δέμας καὶ ἀτειρέα φωνήν:<br/>
Αἴαντε πρώτω προσέφη μεμαῶτε καὶ αὐτώ:<br/>
Αἴαντε σφὼ μέν τε σαώσετε λαὸν Ἀχαιῶν<br/>
ἀλκῆς μνησαμένω, μὴ δὲ κρυεροῖο φόβοιο.<br/>
ἄλλῃ μὲν γὰρ ἔγωγ' οὐ δείδια χεῖρας ἀάπτους<br/>
Τρώων, οἳ μέγα τεῖχος ὑπερκατέβησαν ὁμίλῳ:<br/>
ἕξουσιν γὰρ πάντας ἐϋκνήμιδες Ἀχαιοί:<br/>
τῇ δὲ δὴ αἰνότατον περιδείδια μή τι πάθωμεν,<br/>
ᾗ ῥ' ὅ γ' ὁ λυσσώδης φλογὶ εἴκελος ἡγεμονεύει<br/>
Ἕκτωρ, ὃς Διὸς εὔχετ' ἐρισθενέος πάϊς εἶναι.<br/>
σφῶϊν δ' ὧδε θεῶν τις ἐνὶ φρεσὶ ποιήσειεν<br/>
αὐτώ θ' ἑστάμεναι κρατερῶς καὶ ἀνωγέμεν ἄλλους:<br/>
τώ κε καὶ ἐσσύμενόν περ ἐρωήσαιτ' ἀπὸ νηῶν<br/>
ὠκυπόρων, εἰ καί μιν Ὀλύμπιος αὐτὸς ἐγείρει.<br/>
ἦ καὶ σκηπανίῳ γαιήοχος ἐννοσίγαιος<br/>
ἀμφοτέρω κεκόπων πλῆσεν μένεος κρατεροῖο,<br/>
γυῖα δ' ἔθηκεν ἐλαφρὰ πόδας καὶ χεῖρας ὕπερθεν.<br/>
αὐτὸς δ' ὥς τ' ἴρηξ ὠκύπτερος ὦρτο πέτεσθαι,<br/>
ὅς ῥά τ' ἀπ' αἰγίλιπος πέτρης περιμήκεος ἀρθεὶς<br/>
ὁρμήσῃ πεδίοιο διώκειν ὄρνεον ἄλλο,<br/>
ὣς ἀπὸ τῶν ἤϊξε Ποσειδάων ἐνοσίχθων.<br/>
τοῖιν δ' ἔγνω πρόσθεν Ὀϊλῆος ταχὺς Αἴας,<br/>
αἶψα δ' ἄρ' Αἴαντα προσέφη Τελαμώνιον υἱόν:<br/>
Αἶαν ἐπεί τις νῶϊ θεῶν οἳ Ὄλυμπον ἔχουσι<br/>
μάντεϊ εἰδόμενος κέλεται παρὰ νηυσὶ μάχεσθαι,<br/>
οὐδ' ὅ γε Κάλχας ἐστὶ θεοπρόπος οἰωνιστής:<br/>
ἴχνια γὰρ μετόπισθε ποδῶν ἠδὲ κνημάων<br/>
ῥεῖ' ἔγνων ἀπιόντος: ἀρίγνωτοι δὲ θεοί περ:<br/>
καὶ δ' ἐμοὶ αὐτῷ θυμὸς ἐνὶ στήθεσσι φίλοισι<br/>
μᾶλλον ἐφορμᾶται πολεμίζειν ἠδὲ μάχεσθαι,<br/>
μαιμώωσι δ' ἔνερθε πόδες καὶ χεῖρες ὕπερθε.</ruby>

<ruby><rtc lang="grc" translate="no">τὸν δ' ἀπαμειβόμενος προσέφη Τελαμώνιος Αἴας:<br/>
οὕτω νῦν καὶ ἐμοὶ περὶ δούρατι χεῖρες ἄαπτοι<br/>
μαιμῶσιν, καί μοι μένος ὤρορε, νέρθε δὲ ποσσὶν<br/>
ἔσσυμαι ἀμφοτέροισι: μενοινώω δὲ καὶ οἶος<br/>
Ἕκτορι Πριαμίδῃ ἄμοτον μεμαῶτι μάχεσθαι.<br/>
ὣς οἳ μὲν τοιαῦτα πρὸς ἀλλήλους ἀγόρευον<br/>
χάρμῃ γηθόσυνοι, τήν σφιν θεὸς ἔμβαλε θυμῷ:<br/>
τόφρα δὲ τοὺς ὄπιθεν γαιήοχος ὦρσεν Ἀχαιούς,<br/>
οἳ παρὰ νηυσὶ θοῇσιν ἀνέψυχον φίλον ἦτορ.<br/>
τῶν ῥ' ἅμα τ' ἀργαλέῳ καμάτῳ φίλα γυῖα λέλυντο,<br/>
καί σφιν ἄχος κατὰ θυμὸν ἐγίγνετο δερκομένοισι<br/>
Τρῶας, τοὶ μέγα τεῖχος ὑπερκατέβησαν ὁμίλῳ.<br/>
τοὺς οἵ γ' εἰσορόωντες ὑπ' ὀφρύσι δάκρυα λεῖβον:<br/>
οὐ γὰρ ἔφαν φεύξεσθαι ὑπ' ἐκ κακοῦ: ἀλλ' ἐνοσίχθων<br/>
ῥεῖα μετεισάμενος κρατερὰς ὄτρυνε φάλαγγας.<br/>
Τεῦκρον ἔπι πρῶτον καὶ Λήϊτον ἦλθε κελεύων<br/>
Πηνέλεών θ' ἥρωα Θόαντά τε Δηί̈πυρόν τε<br/>
Μηριόνην τε καὶ Ἀντίλοχον μήστωρας ἀϋτῆς:<br/>
τοὺς ὅ γ' ἐποτρύνων ἔπεα πτερόεντα προσηύδα:<br/>
αἰδὼς Ἀργεῖοι, κοῦροι νέοι: ὔμμιν ἔγωγε<br/>
μαρναμένοισι πέποιθα σαωσέμεναι νέας ἁμάς:<br/>
εἰ δ' ὑμεῖς πολέμοιο μεθήσετε λευγαλέοιο,<br/>
νῦν δὴ εἴδεται ἦμαρ ὑπὸ Τρώεσσι δαμῆναι.<br/>
ὢ πόποι ἦ μέγα θαῦμα τόδ' ὀφθαλμοῖσιν ὁρῶμαι<br/>
δεινόν, ὃ οὔ ποτ' ἔγωγε τελευτήσεσθαι ἔφασκον,<br/>
Τρῶας ἐφ' ἡμετέρας ἰέναι νέας, οἳ τὸ πάρος περ<br/>
φυζακινῇς ἐλάφοισιν ἐοίκεσαν, αἵ τε καθ' ὕλην<br/>
θώων παρδαλίων τε λύκων τ' ἤϊα πέλονται<br/>
αὔτως ἠλάσκουσαι ἀνάλκιδες, οὐδ' ἔπι χάρμη:<br/>
ὣς Τρῶες τὸ πρίν γε μένος καὶ χεῖρας Ἀχαιῶν<br/>
μίμνειν οὐκ ἐθέλεσκον ἐναντίον, οὐδ' ἠβαιόν:<br/>
νῦν δὲ ἑκὰς πόλιος κοίλῃς ἐπὶ νηυσὶ μάχονται<br/>
ἡγεμόνος κακότητι μεθημοσύνῃσί τε λαῶν,<br/>
οἳ κείνῳ ἐρίσαντες ἀμυνέμεν οὐκ ἐθέλουσι<br/>
νηῶν ὠκυπόρων, ἀλλὰ κτείνονται ἀν' αὐτάς.<br/>
ἀλλ' εἰ δὴ καὶ πάμπαν ἐτήτυμον αἴτιός ἐστιν<br/>
ἥρως Ἀτρεί̈δης εὐρὺ κρείων Ἀγαμέμνων<br/>
οὕνεκ' ἀπητίμησε ποδώκεα Πηλεί̈ωνα,<br/>
ἡμέας γ' οὔ πως ἔστι μεθιέμεναι πολέμοιο.<br/>
ἀλλ' ἀκεώμεθα θᾶσσον: ἀκεσταί τοι φρένες ἐσθλῶν.<br/>
ὑμεῖς δ' οὐκ ἔτι καλὰ μεθίετε θούριδος ἀλκῆς<br/>
πάντες ἄριστοι ἐόντες ἀνὰ στρατόν. οὐδ' ἂν ἔγωγε<br/>
ἀνδρὶ μαχεσσαίμην ὅς τις πολέμοιο μεθείη<br/>
λυγρὸς ἐών: ὑμῖν δὲ νεμεσσῶμαι περὶ κῆρι.<br/>
ὦ πέπονες τάχα δή τι κακὸν ποιήσετε μεῖζον<br/>
τῇδε μεθημοσύνῃ: ἀλλ' ἐν φρεσὶ θέσθε ἕκαστος<br/>
αἰδῶ καὶ νέμεσιν: δὴ γὰρ μέγα νεῖκος ὄρωρεν.<br/>
Ἕκτωρ δὴ παρὰ νηυσὶ βοὴν ἀγαθὸς πολεμίζει<br/>
καρτερός, ἔρρηξεν δὲ πύλας καὶ μακρὸν ὀχῆα.</ruby>

<ruby><rtc lang="grc" translate="no">ὥς ῥα κελευτιόων γαιήοχος ὦρσεν Ἀχαιούς.<br/>
ἀμφὶ δ' ἄρ' Αἴαντας δοιοὺς ἵσταντο φάλαγγες<br/>
καρτεραί, ἃς οὔτ' ἄν κεν Ἄρης ὀνόσαιτο μετελθὼν<br/>
οὔτε κ' Ἀθηναίη λαοσσόος: οἳ γὰρ ἄριστοι<br/>
κρινθέντες Τρῶάς τε καὶ Ἕκτορα δῖον ἔμιμνον,<br/>
φράξαντες δόρυ δουρί, σάκος σάκεϊ προθελύμνῳ:<br/>
ἀσπὶς ἄρ' ἀσπίδ' ἔρειδε, κόρυς κόρυν, ἀνέρα δ' ἀνήρ:<br/>
ψαῦον δ' ἱππόκομοι κόρυθες λαμπροῖσι φάλοισι<br/>
νευόντων, ὡς πυκνοὶ ἐφέστασαν ἀλλήλοισιν:<br/>
ἔγχεα δ' ἐπτύσσοντο θρασειάων ἀπὸ χειρῶν<br/>
σειόμεν': οἳ δ' ἰθὺς φρόνεον, μέμασαν δὲ μάχεσθαι.</ruby>

<ruby><rtc lang="grc" translate="no">Τρῶες δὲ προὔτυψαν ἀολλέες, ἦρχε δ' ἄρ' Ἕκτωρ<br/>
ἀντικρὺ μεμαώς, ὀλοοίτροχος ὣς ἀπὸ πέτρης,<br/>
ὅν τε κατὰ στεφάνης ποταμὸς χειμάρροος ὤσῃ<br/>
ῥήξας ἀσπέτῳ ὄμβρῳ ἀναιδέος ἔχματα πέτρης:<br/>
ὕψι δ' ἀναθρῴσκων πέτεται, κτυπέει δέ θ' ὑπ' αὐτοῦ<br/>
ὕλη: ὃ δ' ἀσφαλέως θέει ἔμπεδον, εἷος ἵκηται<br/>
ἰσόπεδον, τότε δ' οὔ τι κυλίνδεται ἐσσύμενός περ:<br/>
ὣς Ἕκτωρ εἷος μὲν ἀπείλει μέχρι θαλάσσης<br/>
ῥέα διελεύσεσθαι κλισίας καὶ νῆας Ἀχαιῶν<br/>
κτείνων: ἀλλ' ὅτε δὴ πυκινῇς ἐνέκυρσε φάλαγξι<br/>
στῆ ῥα μάλ' ἐγχριμφθείς: οἳ δ' ἀντίοι υἷες Ἀχαιῶν<br/>
νύσσοντες ξίφεσίν τε καὶ ἔγχεσιν ἀμφιγύοισιν<br/>
ὦσαν ἀπὸ σφείων: ὃ δὲ χασσάμενος πελεμίχθη.<br/>
ἤϋσεν δὲ διαπρύσιον Τρώεσσι γεγωνώς:<br/>
Τρῶες καὶ Λύκιοι καὶ Δάρδανοι ἀγχιμαχηταὶ<br/>
παρμένετ': οὔ τοι δηρὸν ἐμὲ σχήσουσιν Ἀχαιοὶ<br/>
καὶ μάλα πυργηδὸν σφέας αὐτοὺς ἀρτύναντες,<br/>
ἀλλ' ὀί̈ω χάσσονται ὑπ' ἔγχεος, εἰ ἐτεόν με<br/>
ὦρσε θεῶν ὤριστος, ἐρίγδουπος πόσις Ἥρης.</ruby>

<ruby><rtc lang="grc" translate="no">ὣς εἰπὼν ὄτρυνε μένος καὶ θυμὸν ἑκάστου.<br/>
Δηί̈φοβος δ' ἐν τοῖσι μέγα φρονέων ἐβεβήκει<br/>
Πριαμίδης, πρόσθεν δ' ἔχεν ἀσπίδα πάντοσ' ἐί̈σην<br/>
κοῦφα ποσὶ προβιβὰς καὶ ὑπασπίδια προποδίζων.<br/>
Μηριόνης δ' αὐτοῖο τιτύσκετο δουρὶ φαεινῷ<br/>
καὶ βάλεν, οὐδ' ἀφάμαρτε, κατ' ἀσπίδα πάντοσ' ἐί̈σην<br/>
ταυρείην: τῆς δ' οὔ τι διήλασεν, ἀλλὰ πολὺ πρὶν<br/>
ἐν καυλῷ ἐάγη δολιχὸν δόρυ: Δηί̈φοβος δὲ<br/>
ἀσπίδα ταυρείην σχέθ' ἀπὸ ἕο, δεῖσε δὲ θυμῷ<br/>
ἔγχος Μηριόναο δαί̈φρονος: αὐτὰρ ὅ γ' ἥρως<br/>
ἂψ ἑτάρων εἰς ἔθνος ἐχάζετο, χώσατο δ' αἰνῶς<br/>
ἀμφότερον, νίκης τε καὶ ἔγχεος ὃ ξυνέαξε.<br/>
βῆ δ' ἰέναι παρά τε κλισίας καὶ νῆας Ἀχαιῶν<br/>
οἰσόμενος δόρυ μακρόν, ὅ οἱ κλισίηφι λέλειπτο.</ruby>

<ruby><rtc lang="grc" translate="no">οἳ δ' ἄλλοι μάρναντο, βοὴ δ' ἄσβεστος ὀρώρει.<br/>
Τεῦκρος δὲ πρῶτος Τελαμώνιος ἄνδρα κατέκτα<br/>
Ἴμβριον αἰχμητὴν πολυί̈ππου Μέντορος υἱόν:<br/>
ναῖε δὲ Πήδαιον πρὶν ἐλθεῖν υἷας Ἀχαιῶν,<br/>
κούρην δὲ Πριάμοιο νόθην ἔχε, Μηδεσικάστην:<br/>
αὐτὰρ ἐπεὶ Δαναῶν νέες ἤλυθον ἀμφιέλισσαι,<br/>
ἂψ ἐς Ἴλιον ἦλθε, μετέπρεπε δὲ Τρώεσσι,<br/>
ναῖε δὲ πὰρ Πριάμῳ: ὃ δέ μιν τίεν ἶσα τέκεσσι.<br/>
τόν ῥ' υἱὸς Τελαμῶνος ὑπ' οὔατος ἔγχεϊ μακρῷ<br/>
νύξ', ἐκ δ' ἔσπασεν ἔγχος: ὃ δ' αὖτ' ἔπεσεν μελίη ὣς<br/>
ἥ τ' ὄρεος κορυφῇ ἕκαθεν περιφαινομένοιο<br/>
χαλκῷ ταμνομένη τέρενα χθονὶ φύλλα πελάσσῃ:<br/>
ὣς πέσεν, ἀμφὶ δέ οἱ βράχε τεύχεα ποικίλα χαλκῷ.<br/>
Τεῦκρος δ' ὁρμήθη μεμαὼς ἀπὸ τεύχεα δῦσαι:<br/>
Ἕκτωρ δ' ὁρμηθέντος ἀκόντισε δουρὶ φαεινῷ.<br/>
ἀλλ' ὃ μὲν ἄντα ἰδὼν ἠλεύατο χάλκεον ἔγχος<br/>
τυτθόν: ὃ δ' Ἀμφίμαχον Κτεάτου υἷ' Ἀκτορίωνος<br/>
νισόμενον πόλεμον δὲ κατὰ στῆθος βάλε δουρί:<br/>
δούπησεν δὲ πεσών, ἀράβησε δὲ τεύχε' ἐπ' αὐτῷ.<br/>
Ἕκτωρ δ' ὁρμήθη κόρυθα κροτάφοις ἀραρυῖαν<br/>
κρατὸς ἀφαρπάξαι μεγαλήτορος Ἀμφιμάχοιο:<br/>
Αἴας δ' ὁρμηθέντος ὀρέξατο δουρὶ φαεινῷ<br/>
Ἕκτορος: ἀλλ' οὔ πῃ χροὸς εἴσατο, πᾶς δ' ἄρα χαλκῷ<br/>
σμερδαλέῳ κεκάλυφθ': ὃ δ' ἄρ' ἀσπίδος ὀμφαλὸν οὖτα,<br/>
ὦσε δέ μιν σθένεϊ μεγάλῳ: ὃ δὲ χάσσατ' ὀπίσσω<br/>
νεκρῶν ἀμφοτέρων, τοὺς δ' ἐξείρυσσαν Ἀχαιοί.<br/>
Ἀμφίμαχον μὲν ἄρα Στιχίος δῖός τε Μενεσθεὺς<br/>
ἀρχοὶ Ἀθηναίων κόμισαν μετὰ λαὸν Ἀχαιῶν:<br/>
Ἴμβριον αὖτ' Αἴαντε μεμαότε θούριδος ἀλκῆς<br/>
ὥς τε δύ' αἶγα λέοντε κυνῶν ὕπο καρχαροδόντων<br/>
ἁρπάξαντε φέρητον ἀνὰ ῥωπήϊα πυκνὰ<br/>
ὑψοῦ ὑπὲρ γαίης μετὰ γαμφηλῇσιν ἔχοντε,<br/>
ὥς ῥα τὸν ὑψοῦ ἔχοντε δύω Αἴαντε κορυστὰ<br/>
τεύχεα συλήτην: κεφαλὴν δ' ἁπαλῆς ἀπὸ δειρῆς<br/>
κόψεν Ὀϊλιάδης κεχολωμένος Ἀμφιμάχοιο,<br/>
ἧκε δέ μιν σφαιρηδὸν ἑλιξάμενος δι' ὁμίλου:<br/>
Ἕκτορι δὲ προπάροιθε ποδῶν πέσεν ἐν κονίῃσι.</ruby>

<ruby><rtc lang="grc" translate="no">καὶ τότε δὴ περὶ κῆρι Ποσειδάων ἐχολώθη<br/>
υἱωνοῖο πεσόντος ἐν αἰνῇ δηϊοτῆτι,<br/>
βῆ δ' ἰέναι παρά τε κλισίας καὶ νῆας Ἀχαιῶν<br/>
ὀτρυνέων Δαναούς, Τρώεσσι δὲ κήδεα τεῦχεν.<br/>
Ἰδομενεὺς δ' ἄρα οἱ δουρικλυτὸς ἀντεβόλησεν<br/>
ἐρχόμενος παρ' ἑταίρου, ὅ οἱ νέον ἐκ πολέμοιο<br/>
ἦλθε κατ' ἰγνύην βεβλημένος ὀξέϊ χαλκῷ.<br/>
τὸν μὲν ἑταῖροι ἔνεικαν, ὃ δ' ἰητροῖς ἐπιτείλας<br/>
ἤϊεν ἐς κλισίην: ἔτι γὰρ πολέμοιο μενοίνα<br/>
ἀντιάαν: τὸν δὲ προσέφη κρείων ἐνοσίχθων<br/>
εἰσάμενος φθογγὴν Ἀνδραίμονος υἷϊ Θόαντι<br/>
ὃς πάσῃ Πλευρῶνι καὶ αἰπεινῇ Καλυδῶνι<br/>
Αἰτωλοῖσιν ἄνασσε, θεὸς δ' ὣς τίετο δήμῳ:<br/>
Ἰδομενεῦ Κρητῶν βουληφόρε ποῦ τοι ἀπειλαὶ<br/>
οἴχονται, τὰς Τρωσὶν ἀπείλεον υἷες Ἀχαιῶν;</ruby>

<ruby><rtc lang="grc" translate="no">τὸν δ' αὖτ' Ἰδομενεὺς Κρητῶν ἀγὸς ἀντίον ηὔδα:<br/>
ὦ Θόαν οὔ τις ἀνὴρ νῦν γ' αἴτιος, ὅσσον ἔγωγε<br/>
γιγνώσκω: πάντες γὰρ ἐπιστάμεθα πτολεμίζειν.<br/>
οὔτέ τινα δέος ἴσχει ἀκήριον οὔτέ τις ὄκνῳ<br/>
εἴκων ἀνδύεται πόλεμον κακόν: ἀλλά που οὕτω<br/>
μέλλει δὴ φίλον εἶναι ὑπερμενέϊ Κρονίωνι<br/>
νωνύμνους ἀπολέσθαι ἀπ' Ἄργεος ἐνθάδ' Ἀχαιούς.<br/>
ἀλλὰ Θόαν, καὶ γὰρ τὸ πάρος μενεδήϊος ἦσθα,<br/>
ὀτρύνεις δὲ καὶ ἄλλον ὅθι μεθιέντα ἴδηαι:<br/>
τὼ νῦν μήτ' ἀπόληγε κέλευέ τε φωτὶ ἑκάστῳ.</ruby>

<ruby><rtc lang="grc" translate="no">τὸν δ' ἠμείβετ' ἔπειτα Ποσειδάων ἐνοσίχθων:<br/>
Ἰδομενεῦ μὴ κεῖνος ἀνὴρ ἔτι νοστήσειεν<br/>
ἐκ Τροίης, ἀλλ' αὖθι κυνῶν μέλπηθρα γένοιτο,<br/>
ὅς τις ἐπ' ἤματι τῷδε ἑκὼν μεθίῃσι μάχεσθαι.<br/>
ἀλλ' ἄγε τεύχεα δεῦρο λαβὼν ἴθι: ταῦτα δ' ἅμα χρὴ<br/>
σπεύδειν, αἴ κ' ὄφελός τι γενώμεθα καὶ δύ' ἐόντε.<br/>
συμφερτὴ δ' ἀρετὴ πέλει ἀνδρῶν καὶ μάλα λυγρῶν,<br/>
νῶϊ δὲ καί κ' ἀγαθοῖσιν ἐπισταίμεσθα μάχεσθαι.</ruby>

<ruby><rtc lang="grc" translate="no">ὣς εἰπὼν ὃ μὲν αὖτις ἔβη θεὸς ἂμ πόνον ἀνδρῶν:<br/>
Ἰδομενεὺς δ' ὅτε δὴ κλισίην εὔτυκτον ἵκανε<br/>
δύσετο τεύχεα καλὰ περὶ χροί̈, γέντο δὲ δοῦρε,<br/>
βῆ δ' ἴμεν ἀστεροπῇ ἐναλίγκιος, ἥν τε Κρονίων<br/>
χειρὶ λαβὼν ἐτίναξεν ἀπ' αἰγλήεντος Ὀλύμπου<br/>
δεικνὺς σῆμα βροτοῖσιν: ἀρίζηλοι δέ οἱ αὐγαί:<br/>
ὣς τοῦ χαλκὸς ἔλαμπε περὶ στήθεσσι θέοντος.<br/>
Μηριόνης δ' ἄρα οἱ θεράπων ἐὺ̈ς ἀντεβόλησεν<br/>
ἐγγὺς ἔτι κλισίης: μετὰ γὰρ δόρυ χάλκεον ᾔει<br/>
οἰσόμενος: τὸν δὲ προσέφη σθένος Ἰδομενῆος:<br/>
Μηριόνη Μόλου υἱὲ πόδας ταχὺ φίλταθ' ἑταίρων<br/>
τίπτ' ἦλθες πόλεμόν τε λιπὼν καὶ δηϊοτῆτα;<br/>
ἠέ τι βέβληαι, βέλεος δέ σε τείρει ἀκωκή,<br/>
ἦέ τευ ἀγγελίης μετ' ἔμ' ἤλυθες; οὐδέ τοι αὐτὸς<br/>
ἧσθαι ἐνὶ κλισίῃσι λιλαίομαι, ἀλλὰ μάχεσθαι.</ruby>

<ruby><rtc lang="grc" translate="no">τὸν δ' αὖ Μηριόνης πεπνυμένος ἀντίον ηὔδα:<br/>
Ἰδομενεῦ, Κρητῶν βουληφόρε χαλκοχιτώνων,<br/>
ἔρχομαι εἴ τί τοι ἔγχος ἐνὶ κλισίῃσι λέλειπται<br/>
οἰσόμενος: τό νυ γὰρ κατεάξαμεν ὃ πρὶν ἔχεσκον<br/>
ἀσπίδα Δηϊφόβοιο βαλὼν ὑπερηνορέοντος.</ruby>

<ruby><rtc lang="grc" translate="no">τὸν δ' αὖτ' Ἰδομενεὺς Κρητῶν ἀγὸς ἀντίον ηὔδα:<br/>
δούρατα δ' αἴ κ' ἐθέλῃσθα καὶ ἓν καὶ εἴκοσι δήεις<br/>
ἑσταότ' ἐν κλισίῃ πρὸς ἐνώπια παμφανόωντα<br/>
Τρώϊα, τὰ κταμένων ἀποαίνυμαι: οὐ γὰρ ὀί̈ω<br/>
ἀνδρῶν δυσμενέων ἑκὰς ἱστάμενος πολεμίζειν.<br/>
τώ μοι δούρατά τ' ἔστι καὶ ἀσπίδες ὀμφαλόεσσαι<br/>
καὶ κόρυθες καὶ θώρηκες λαμπρὸν γανόωντες.<br/>
τὸν δ' αὖ Μηριόνης πεπνυμένος ἀντίον ηὔδα:<br/>
καί τοι ἐμοὶ παρά τε κλισίῃ καὶ νηὶ̈ μελαίνῃ<br/>
πόλλ' ἔναρα Τρώων: ἀλλ' οὐ σχεδόν ἐστιν ἑλέσθαι.<br/>
οὐδὲ γὰρ οὐδ' ἐμέ φημι λελασμένον ἔμμεναι ἀλκῆς,<br/>
ἀλλὰ μετὰ πρώτοισι μάχην ἀνὰ κυδιάνειραν<br/>
ἵσταμαι, ὁππότε νεῖκος ὀρώρηται πολέμοιο.<br/>
ἄλλόν πού τινα μᾶλλον Ἀχαιῶν χαλκοχιτώνων<br/>
λήθω μαρνάμενος, σὲ δὲ ἴδμεναι αὐτὸν ὀί̈ω.</ruby>

<ruby><rtc lang="grc" translate="no">τὸν δ' αὖτ' Ἰδομενεὺς Κρητῶν ἀγὸς ἀντίον ηὔδα:<br/>
οἶδ' ἀρετὴν οἷός ἐσσι: τί σε χρὴ ταῦτα λέγεσθαι;<br/>
εἰ γὰρ νῦν παρὰ νηυσὶ λεγοίμεθα πάντες ἄριστοι<br/>
ἐς λόχον, ἔνθα μάλιστ' ἀρετὴ διαείδεται ἀνδρῶν,<br/>
ἔνθ' ὅ τε δειλὸς ἀνὴρ ὅς τ' ἄλκιμος ἐξεφαάνθη:<br/>
τοῦ μὲν γάρ τε κακοῦ τρέπεται χρὼς ἄλλυδις ἄλλῃ,<br/>
οὐδέ οἱ ἀτρέμας ἧσθαι ἐρητύετ' ἐν φρεσὶ θυμός,<br/>
ἀλλὰ μετοκλάζει καὶ ἐπ' ἀμφοτέρους πόδας ἵζει,<br/>
ἐν δέ τέ οἱ κραδίη μεγάλα στέρνοισι πατάσσει<br/>
κῆρας ὀϊομένῳ, πάταγος δέ τε γίγνετ' ὀδόντων:<br/>
τοῦ δ' ἀγαθοῦ οὔτ' ἂρ τρέπεται χρὼς οὔτέ τι λίην<br/>
ταρβεῖ, ἐπειδὰν πρῶτον ἐσίζηται λόχον ἀνδρῶν,<br/>
ἀρᾶται δὲ τάχιστα μιγήμεναι ἐν δαὶ̈ λυγρῇ:<br/>
οὐδέ κεν ἔνθα τεόν γε μένος καὶ χεῖρας ὄνοιτο.<br/>
εἴ περ γάρ κε βλεῖο πονεύμενος ἠὲ τυπείης<br/>
οὐκ ἂν ἐν αὐχέν' ὄπισθε πέσοι βέλος οὐδ' ἐνὶ νώτῳ,<br/>
ἀλλά κεν ἢ στέρνων ἢ νηδύος ἀντιάσειε<br/>
πρόσσω ἱεμένοιο μετὰ προμάχων ὀαριστύν.<br/>
ἀλλ' ἄγε μηκέτι ταῦτα λεγώμεθα νηπύτιοι ὣς<br/>
ἑσταότες, μή πού τις ὑπερφιάλως νεμεσήσῃ:<br/>
ἀλλὰ σύ γε κλισίην δὲ κιὼν ἕλευ ὄβριμον ἔγχος.</ruby>

<ruby><rtc lang="grc" translate="no">ὣς φάτο, Μηριόνης δὲ θοῷ ἀτάλαντος Ἄρηϊ<br/>
καρπαλίμως κλισίηθεν ἀνείλετο χάλκεον ἔγχος,<br/>
βῆ δὲ μετ' Ἰδομενῆα μέγα πτολέμοιο μεμηλώς.<br/>
οἷος δὲ βροτολοιγὸς Ἄρης πόλεμον δὲ μέτεισι,<br/>
τῷ δὲ Φόβος φίλος υἱὸς ἅμα κρατερὸς καὶ ἀταρβὴς<br/>
ἕσπετο, ὅς τ' ἐφόβησε ταλάφρονά περ πολεμιστήν:<br/>
τὼ μὲν ἄρ' ἐκ Θρῄκης Ἐφύρους μέτα θωρήσσεσθον,<br/>
ἠὲ μετὰ Φλεγύας μεγαλήτορας: οὐδ' ἄρα τώ γε<br/>
ἔκλυον ἀμφοτέρων, ἑτέροισι δὲ κῦδος ἔδωκαν:<br/>
τοῖοι Μηριόνης τε καὶ Ἰδομενεὺς ἀγοὶ ἀνδρῶν<br/>
ἤϊσαν ἐς πόλεμον κεκορυθμένοι αἴθοπι χαλκῷ.<br/>
τὸν καὶ Μηριόνης πρότερος πρὸς μῦθον ἔειπε:<br/>
Δευκαλίδη πῇ τὰρ μέμονας καταδῦναι ὅμιλον;<br/>
ἢ ἐπὶ δεξιόφιν παντὸς στρατοῦ, ἦ ἀνὰ μέσσους,<br/>
ἦ ἐπ' ἀριστερόφιν; ἐπεὶ οὔ ποθι ἔλπομαι οὕτω<br/>
δεύεσθαι πολέμοιο κάρη κομόωντας Ἀχαιούς.</ruby>

<ruby><rtc lang="grc" translate="no">τὸν δ' αὖτ' Ἰδομενεὺς Κρητῶν ἀγὸς ἀντίον ηὔδα:<br/>
νηυσὶ μὲν ἐν μέσσῃσιν ἀμύνειν εἰσὶ καὶ ἄλλοι<br/>
Αἴαντές τε δύω Τεῦκρός θ', ὃς ἄριστος Ἀχαιῶν<br/>
τοξοσύνῃ, ἀγαθὸς δὲ καὶ ἐν σταδίῃ ὑσμίνῃ:<br/>
οἵ μιν ἅδην ἐλόωσι καὶ ἐσσύμενον πολέμοιο<br/>
Ἕκτορα Πριαμίδην, καὶ εἰ μάλα καρτερός ἐστιν.<br/>
αἰπύ οἱ ἐσσεῖται μάλα περ μεμαῶτι μάχεσθαι<br/>
κείνων νικήσαντι μένος καὶ χεῖρας ἀάπτους<br/>
νῆας ἐνιπρῆσαι, ὅτε μὴ αὐτός γε Κρονίων<br/>
ἐμβάλοι αἰθόμενον δαλὸν νήεσσι θοῇσιν.<br/>
ἀνδρὶ δέ κ' οὐκ εἴξειε μέγας Τελαμώνιος Αἴας,<br/>
ὃς θνητός τ' εἴη καὶ ἔδοι Δημήτερος ἀκτὴν<br/>
χαλκῷ τε ῥηκτὸς μεγάλοισί τε χερμαδίοισιν.<br/>
οὐδ' ἂν Ἀχιλλῆϊ ῥηξήνορι χωρήσειεν<br/>
ἔν γ' αὐτοσταδίῃ: ποσὶ δ' οὔ πως ἔστιν ἐρίζειν.<br/>
νῶϊν δ' ὧδ' ἐπ' ἀριστέρ' ἔχε στρατοῦ, ὄφρα τάχιστα<br/>
εἴδομεν ἠέ τῳ εὖχος ὀρέξομεν, ἦέ τις ἡμῖν.<br/>
ὣς φάτο, Μηριόνης δὲ θοῷ ἀτάλαντος Ἄρηϊ<br/>
ἦρχ' ἴμεν, ὄφρ' ἀφίκοντο κατὰ στρατὸν ᾗ μιν ἀνώγει,</ruby>

<ruby><rtc lang="grc" translate="no">οἳ δ' ὡς Ἰδομενῆα ἴδον φλογὶ εἴκελον ἀλκὴν<br/>
αὐτὸν καὶ θεράποντα σὺν ἔντεσι δαιδαλέοισι,<br/>
κεκλόμενοι καθ' ὅμιλον ἐπ' αὐτῷ πάντες ἔβησαν:<br/>
τῶν δ' ὁμὸν ἵστατο νεῖκος ἐπὶ πρυμνῇσι νέεσσιν.<br/>
ὡς δ' ὅθ' ὑπὸ λιγέων ἀνέμων σπέρχωσιν ἄελλαι<br/>
ἤματι τῷ ὅτε τε πλείστη κόνις ἀμφὶ κελεύθους,<br/>
οἵ τ' ἄμυδις κονίης μεγάλην ἱστᾶσιν ὀμίχλην,<br/>
ὣς ἄρα τῶν ὁμόσ' ἦλθε μάχη, μέμασαν δ' ἐνὶ θυμῷ<br/>
ἀλλήλους καθ' ὅμιλον ἐναιρέμεν ὀξέϊ χαλκῷ.<br/>
ἔφριξεν δὲ μάχη φθισίμβροτος ἐγχείῃσι<br/>
μακρῇς, ἃς εἶχον ταμεσίχροας: ὄσσε δ' ἄμερδεν<br/>
αὐγὴ χαλκείη κορύθων ἄπο λαμπομενάων<br/>
θωρήκων τε νεοσμήκτων σακέων τε φαεινῶν<br/>
ἐρχομένων ἄμυδις: μάλα κεν θρασυκάρδιος εἴη<br/>
ὃς τότε γηθήσειεν ἰδὼν πόνον οὐδ' ἀκάχοιτο.</ruby>

<ruby><rtc lang="grc" translate="no">τὼ δ' ἀμφὶς φρονέοντε δύω Κρόνου υἷε κραταιὼ<br/>
ἀνδράσιν ἡρώεσσιν ἐτεύχετον ἄλγεα λυγρά.<br/>
Ζεὺς μέν ῥα Τρώεσσι καὶ Ἕκτορι βούλετο νίκην<br/>
κυδαίνων Ἀχιλῆα πόδας ταχύν: οὐδέ τι πάμπαν<br/>
ἤθελε λαὸν ὀλέσθαι Ἀχαιϊκὸν Ἰλιόθι πρό,<br/>
ἀλλὰ Θέτιν κύδαινε καὶ υἱέα καρτερόθυμον.<br/>
Ἀργείους δὲ Ποσειδάων ὀρόθυνε μετελθὼν<br/>
λάθρῃ ὑπεξαναδὺς πολιῆς ἁλός: ἤχθετο γάρ ῥα<br/>
Τρωσὶν δαμναμένους, Διὶ δὲ κρατερῶς ἐνεμέσσα.<br/>
ἦ μὰν ἀμφοτέροισιν ὁμὸν γένος ἠδ' ἴα πάτρη,<br/>
ἀλλὰ Ζεὺς πρότερος γεγόνει καὶ πλείονα ᾔδη.<br/>
τώ ῥα καὶ ἀμφαδίην μὲν ἀλεξέμεναι ἀλέεινε,<br/>
λάθρῃ δ' αἰὲν ἔγειρε κατὰ στρατὸν ἀνδρὶ ἐοικώς.<br/>
τοὶ δ' ἔριδος κρατερῆς καὶ ὁμοιί̈ου πτολέμοιο<br/>
πεῖραρ ἐπαλλάξαντες ἐπ' ἀμφοτέροισι τάνυσσαν<br/>
ἄρρηκτόν τ' ἄλυτόν τε, τὸ πολλῶν γούνατ' ἔλυσεν.<br/>
ἔνθα μεσαιπόλιός περ ἐὼν Δαναοῖσι κελεύσας<br/>
Ἰδομενεὺς Τρώεσσι μετάλμενος ἐν φόβον ὦρσε.<br/>
πέφνε γὰρ Ὀθρυονῆα Καβησόθεν ἔνδον ἐόντα,<br/>
ὅς ῥα νέον πολέμοιο μετὰ κλέος εἰληλούθει,<br/>
ᾔτεε δὲ Πριάμοιο θυγατρῶν εἶδος ἀρίστην<br/>
Κασσάνδρην ἀνάεδνον, ὑπέσχετο δὲ μέγα ἔργον,<br/>
ἐκ Τροίης ἀέκοντας ἀπωσέμεν υἷας Ἀχαιῶν.<br/>
τῷ δ' ὁ γέρων Πρίαμος ὑπό τ' ἔσχετο καὶ κατένευσε<br/>
δωσέμεναι: ὃ δὲ μάρναθ' ὑποσχεσίῃσι πιθήσας.<br/>
Ἰδομενεὺς δ' αὐτοῖο τιτύσκετο δουρὶ φαεινῷ,<br/>
καὶ βάλεν ὕψι βιβάντα τυχών: οὐδ' ἤρκεσε θώρηξ<br/>
χάλκεος, ὃν φορέεσκε, μέσῃ δ' ἐν γαστέρι πῆξε.<br/>
δούπησεν δὲ πεσών: ὃ δ' ἐπεύξατο φώνησέν τε:<br/>
Ὀθρυονεῦ περὶ δή σε βροτῶν αἰνίζομ' ἁπάντων<br/>
εἰ ἐτεὸν δὴ πάντα τελευτήσεις ὅσ' ὑπέστης<br/>
Δαρδανίδῃ Πριάμῳ: ὃ δ' ὑπέσχετο θυγατέρα ἥν.<br/>
καί κέ τοι ἡμεῖς ταῦτά γ' ὑποσχόμενοι τελέσαιμεν,<br/>
δοῖμεν δ' Ἀτρεί̈δαο θυγατρῶν εἶδος ἀρίστην<br/>
Ἄργεος ἐξαγαγόντες ὀπυιέμεν, εἴ κε σὺν ἄμμιν<br/>
Ἰλίου ἐκπέρσῃς εὖ ναιόμενον πτολίεθρον.<br/>
ἀλλ' ἕπε', ὄφρ' ἐπὶ νηυσὶ συνώμεθα ποντοπόροισιν<br/>
ἀμφὶ γάμῳ, ἐπεὶ οὔ τοι ἐεδνωταὶ κακοί εἰμεν.</ruby>

<ruby><rtc lang="grc" translate="no">ὣς εἰπὼν ποδὸς ἕλκε κατὰ κρατερὴν ὑσμίνην<br/>
ἥρως Ἰδομενεύς: τῷ δ' Ἄσιος ἦλθ' ἐπαμύντωρ<br/>
πεζὸς πρόσθ' ἵππων: τὼ δὲ πνείοντε κατ' ὤμων<br/>
αἰὲν ἔχ' ἡνίοχος θεράπων: ὃ δὲ ἵετο θυμῷ<br/>
Ἰδομενῆα βαλεῖν: ὃ δέ μιν φθάμενος βάλε δουρὶ<br/>
λαιμὸν ὑπ' ἀνθερεῶνα, διὰ πρὸ δὲ χαλκὸν ἔλασσεν.<br/>
ἤριπε δ' ὡς ὅτε τις δρῦς ἤριπεν ἢ ἀχερωὶ̈ς<br/>
ἠὲ πίτυς βλωθρή, τήν τ' οὔρεσι τέκτονες ἄνδρες<br/>
ἐξέταμον πελέκεσσι νεήκεσι νήϊον εἶναι:<br/>
ὣς ὃ πρόσθ' ἵππων καὶ δίφρου κεῖτο τανυσθεὶς<br/>
βεβρυχὼς κόνιος δεδραγμένος αἱματοέσσης.<br/>
ἐκ δέ οἱ ἡνίοχος πλήγη φρένας ἃς πάρος εἶχεν,<br/>
οὐδ' ὅ γ' ἐτόλμησεν δηί̈ων ὑπὸ χεῖρας ἀλύξας<br/>
ἂψ ἵππους στρέψαι, τὸν δ' Ἀντίλοχος μενεχάρμης<br/>
δουρὶ μέσον περόνησε τυχών: οὐδ' ἤρκεσε θώρηξ<br/>
χάλκεος ὃν φορέεσκε, μέσῃ δ' ἐν γαστέρι πῆξεν.<br/>
αὐτὰρ ὃ ἀσθμαίνων εὐεργέος ἔκπεσε δίφρου,<br/>
ἵππους δ' Ἀντίλοχος μεγαθύμου Νέστορος υἱὸς<br/>
ἐξέλασε Τρώων μετ' ἐϋκνήμιδας Ἀχαιούς.<br/>
Δηί̈φοβος δὲ μάλα σχεδὸν ἤλυθεν Ἰδομενῆος<br/>
Ἀσίου ἀχνύμενος, καὶ ἀκόντισε δουρὶ φαεινῷ.<br/>
ἀλλ' ὃ μὲν ἄντα ἰδὼν ἠλεύατο χάλκεον ἔγχος<br/>
Ἰδομενεύς: κρύφθη γὰρ ὑπ' ἀσπίδι πάντοσ' ἐί̈σῃ,<br/>
τὴν ἄρ' ὅ γε ῥινοῖσι βοῶν καὶ νώροπι χαλκῷ<br/>
δινωτὴν φορέεσκε, δύω κανόνεσσ' ἀραρυῖαν:<br/>
τῇ ὕπο πᾶς ἐάλη, τὸ δ' ὑπέρπτατο χάλκεον ἔγχος,<br/>
καρφαλέον δέ οἱ ἀσπὶς ἐπιθρέξαντος ἄϋσεν<br/>
ἔγχεος: οὐδ' ἅλιόν ῥα βαρείης χειρὸς ἀφῆκεν,<br/>
ἀλλ' ἔβαλ' Ἱππασίδην Ὑψήνορα ποιμένα λαῶν<br/>
ἧπαρ ὑπὸ πραπίδων, εἶθαρ δ' ὑπὸ γούνατ' ἔλυσε.<br/>
Δηί̈φοβος δ' ἔκπαγλον ἐπεύξατο μακρὸν ἀύ̈σας:<br/>
οὐ μὰν αὖτ' ἄτιτος κεῖτ' Ἄσιος, ἀλλά ἕ φημι<br/>
εἰς Ἄϊδός περ ἰόντα πυλάρταο κρατεροῖο<br/>
γηθήσειν κατὰ θυμόν, ἐπεί ῥά οἱ ὤπασα πομπόν.</ruby>

<ruby><rtc lang="grc" translate="no">ὣς ἔφατ', Ἀργείοισι δ' ἄχος γένετ' εὐξαμένοιο,<br/>
Ἀντιλόχῳ δὲ μάλιστα δαί̈φρονι θυμὸν ὄρινεν:<br/>
ἀλλ' οὐδ' ἀχνύμενός περ ἑοῦ ἀμέλησεν ἑταίρου,<br/>
ἀλλὰ θέων περίβη καί οἱ σάκος ἀμφεκάλυψε.<br/>
τὸν μὲν ἔπειθ' ὑποδύντε δύω ἐρίηρες ἑταῖροι<br/>
Μηκιστεὺς Ἐχίοιο πάϊς καὶ δῖος Ἀλάστωρ,<br/>
νῆας ἔπι γλαφυρὰς φερέτην βαρέα στενάχοντα.<br/>
Ἰδομενεὺς δ' οὐ λῆγε μένος μέγα, ἵετο δ' αἰεὶ<br/>
ἠέ τινα Τρώων ἐρεβεννῇ νυκτὶ καλύψαι<br/>
ἢ αὐτὸς δουπῆσαι ἀμύνων λοιγὸν Ἀχαιοῖς.<br/>
ἔνθ' Αἰσυήταο διοτρεφέος φίλον υἱὸν<br/>
ἥρω' Ἀλκάθοον, γαμβρὸς δ' ἦν Ἀγχίσαο,<br/>
πρεσβυτάτην δ' ὤπυιε θυγατρῶν Ἱπποδάμειαν<br/>
τὴν περὶ κῆρι φίλησε πατὴρ καὶ πότνια μήτηρ<br/>
ἐν μεγάρῳ: πᾶσαν γὰρ ὁμηλικίην ἐκέκαστο<br/>
κάλλεϊ καὶ ἔργοισιν ἰδὲ φρεσί: τοὔνεκα καί μιν<br/>
γῆμεν ἀνὴρ ὤριστος ἐνὶ Τροίῃ εὐρείῃ:<br/>
τὸν τόθ' ὑπ' Ἰδομενῆϊ Ποσειδάων ἐδάμασσε<br/>
θέλξας ὄσσε φαεινά, πέδησε δὲ φαίδιμα γυῖα:<br/>
οὔτε γὰρ ἐξοπίσω φυγέειν δύνατ' οὔτ' ἀλέασθαι,<br/>
ἀλλ' ὥς τε στήλην ἢ δένδρεον ὑψιπέτηλον<br/>
ἀτρέμας ἑσταότα στῆθος μέσον οὔτασε δουρὶ<br/>
ἥρως Ἰδομενεύς, ῥῆξεν δέ οἱ ἀμφὶ χιτῶνα<br/>
χάλκεον, ὅς οἱ πρόσθεν ἀπὸ χροὸς ἤρκει ὄλεθρον:<br/>
δὴ τότε γ' αὖον ἄϋσεν ἐρεικόμενος περὶ δουρί.<br/>
δούπησεν δὲ πεσών, δόρυ δ' ἐν κραδίῃ ἐπεπήγει,<br/>
ἥ ῥά οἱ ἀσπαίρουσα καὶ οὐρίαχον πελέμιζεν<br/>
ἔγχεος: ἔνθα δ' ἔπειτ' ἀφίει μένος ὄβριμος Ἄρης:<br/>
Ἰδομενεὺς δ' ἔκπαγλον ἐπεύξατο μακρὸν ἀύ̈σας<br/>
Δηί̈φοβ' ἦ ἄρα δή τι ἐί̈σκομεν ἄξιον εἶναι<br/>
τρεῖς ἑνὸς ἀντὶ πεφάσθαι; ἐπεὶ σύ περ εὔχεαι οὕτω.<br/>
δαιμόνι' ἀλλὰ καὶ αὐτὸς ἐναντίον ἵστασ' ἐμεῖο,<br/>
ὄφρα ἴδῃ οἷος Ζηνὸς γόνος ἐνθάδ' ἱκάνω,<br/>
ὃς πρῶτον Μίνωα τέκε Κρήτῃ ἐπίουρον:<br/>
Μίνως δ' αὖ τέκεθ' υἱὸν ἀμύμονα Δευκαλίωνα,<br/>
Δευκαλίων δ' ἐμὲ τίκτε πολέσσ' ἄνδρεσσιν ἄνακτα<br/>
Κρήτῃ ἐν εὐρείῃ: νῦν δ' ἐνθάδε νῆες ἔνεικαν<br/>
σοί τε κακὸν καὶ πατρὶ καὶ ἄλλοισι Τρώεσσιν.</ruby>

<ruby><rtc lang="grc" translate="no">ὣς φάτο, Δηί̈φοβος δὲ διάνδιχα μερμήριξεν<br/>
ἤ τινά που Τρώων ἑταρίσσαιτο μεγαθύμων<br/>
ἂψ ἀναχωρήσας, ἦ πειρήσαιτο καὶ οἶος.<br/>
ὧδε δέ οἱ φρονέοντι δοάσσατο κέρδιον εἶναι<br/>
βῆναι ἐπ' Αἰνείαν: τὸν δ' ὕστατον εὗρεν ὁμίλου<br/>
ἑσταότ': αἰεὶ γὰρ Πριάμῳ ἐπεμήνιε δίῳ<br/>
οὕνεκ' ἄρ' ἐσθλὸν ἐόντα μετ' ἀνδράσιν οὔ τι τίεσκεν.<br/>
ἀγχοῦ δ' ἱστάμενος ἔπεα πτερόεντα προσηύδα:<br/>
Αἰνεία Τρώων βουληφόρε νῦν σε μάλα χρὴ<br/>
γαμβρῷ ἀμυνέμεναι, εἴ πέρ τί σε κῆδος ἱκάνει.<br/>
ἀλλ' ἕπευ Ἀλκαθόῳ ἐπαμύνομεν, ὅς σε πάρος γε<br/>
γαμβρὸς ἐὼν ἔθρεψε δόμοις ἔνι τυτθὸν ἐόντα:<br/>
τὸν δέ τοι Ἰδομενεὺς δουρικλυτὸς ἐξενάριξεν.</ruby>

<ruby><rtc lang="grc" translate="no">ὣς φάτο, τῷ δ' ἄρα θυμὸν ἐνὶ στήθεσσιν ὄρινε,<br/>
βῆ δὲ μετ' Ἰδομενῆα μέγα πτολέμοιο μεμηλώς.<br/>
ἀλλ' οὐκ Ἰδομενῆα φόβος λάβε τηλύγετον ὥς,<br/>
ἀλλ' ἔμεν' ὡς ὅτε τις σῦς οὔρεσιν ἀλκὶ πεποιθώς,<br/>
ὅς τε μένει κολοσυρτὸν ἐπερχόμενον πολὺν ἀνδρῶν<br/>
χώρῳ ἐν οἰοπόλῳ, φρίσσει δέ τε νῶτον ὕπερθεν:<br/>
ὀφθαλμὼ δ' ἄρα οἱ πυρὶ λάμπετον: αὐτὰρ ὀδόντας<br/>
θήγει, ἀλέξασθαι μεμαὼς κύνας ἠδὲ καὶ ἄνδρας:<br/>
ὣς μένεν Ἰδομενεὺς δουρικλυτός, οὐδ' ὑπεχώρει,<br/>
Αἰνείαν ἐπιόντα βοηθόον: αὖε δ' ἑταίρους<br/>
Ἀσκάλαφόν τ' ἐσορῶν Ἀφαρῆά τε Δηί̈πυρόν τε<br/>
Μηριόνην τε καὶ Ἀντίλοχον μήστωρας ἀϋτῆς:<br/>
τοὺς ὅ γ' ἐποτρύνων ἔπεα πτερόεντα προσηύδα:<br/>
δεῦτε φίλοι, καί μ' οἴῳ ἀμύνετε: δείδια δ' αἰνῶς<br/>
Αἰνείαν ἐπιόντα πόδας ταχύν, ὅς μοι ἔπεισιν,<br/>
ὃς μάλα καρτερός ἐστι μάχῃ ἔνι φῶτας ἐναίρειν:<br/>
καὶ δ' ἔχει ἥβης ἄνθος, ὅ τε κράτος ἐστὶ μέγιστον.<br/>
εἰ γὰρ ὁμηλικίη γε γενοίμεθα τῷδ' ἐπὶ θυμῷ<br/>
αἶψά κεν ἠὲ φέροιτο μέγα κράτος, ἠὲ φεροίμην.<br/>
ὣς ἔφαθ', οἳ δ' ἄρα πάντες ἕνα φρεσὶ θυμὸν ἔχοντες<br/>
πλησίοι ἔστησαν, σάκε' ὤμοισι κλίναντες.<br/>
Αἰνείας δ' ἑτέρωθεν ἐκέκλετο οἷς ἑτάροισι<br/>
Δηί̈φοβόν τε Πάριν τ' ἐσορῶν καὶ Ἀγήνορα δῖον,<br/>
οἵ οἱ ἅμ' ἡγεμόνες Τρώων ἔσαν: αὐτὰρ ἔπειτα<br/>
λαοὶ ἕπονθ', ὡς εἴ τε μετὰ κτίλον ἕσπετο μῆλα<br/>
πιόμεν' ἐκ βοτάνης: γάνυται δ' ἄρα τε φρένα ποιμήν:<br/>
ὣς Αἰνείᾳ θυμὸς ἐνὶ στήθεσσι γεγήθει<br/>
ὡς ἴδε λαῶν ἔθνος ἐπισπόμενον ἑοῖ αὐτῷ.</ruby>

<ruby><rtc lang="grc" translate="no">οἳ δ' ἀμφ' Ἀλκαθόῳ αὐτοσχεδὸν ὁρμήθησαν<br/>
μακροῖσι ξυστοῖσι: περὶ στήθεσσι δὲ χαλκὸς<br/>
σμερδαλέον κονάβιζε τιτυσκομένων καθ' ὅμιλον<br/>
ἀλλήλων: δύο δ' ἄνδρες ἀρήϊοι ἔξοχον ἄλλων<br/>
Αἰνείας τε καὶ Ἰδομενεὺς ἀτάλαντοι Ἄρηϊ<br/>
ἵεντ' ἀλλήλων ταμέειν χρόα νηλέϊ χαλκῷ.<br/>
Αἰνείας δὲ πρῶτος ἀκόντισεν Ἰδομενῆος:<br/>
ἀλλ' ὃ μὲν ἄντα ἰδὼν ἠλεύατο χάλκεον ἔγχος,<br/>
αἰχμὴ δ' Αἰνείαο κραδαινομένη κατὰ γαίης<br/>
ᾤχετ', ἐπεί ῥ' ἅλιον στιβαρῆς ἀπὸ χειρὸς ὄρουσεν.<br/>
Ἰδομενεὺς δ' ἄρα Οἰνόμαον βάλε γαστέρα μέσσην,<br/>
ῥῆξε δὲ θώρηκος γύαλον, διὰ δ' ἔντερα χαλκὸς<br/>
ἤφυσ': ὃ δ' ἐν κονίῃσι πεσὼν ἕλε γαῖαν ἀγοστῷ.<br/>
Ἰδομενεὺς δ' ἐκ μὲν νέκυος δολιχόσκιον ἔγχος<br/>
ἐσπάσατ', οὐδ' ἄρ' ἔτ' ἄλλα δυνήσατο τεύχεα καλὰ<br/>
ὤμοιιν ἀφελέσθαι: ἐπείγετο γὰρ βελέεσσιν.<br/>
οὐ γὰρ ἔτ' ἔμπεδα γυῖα ποδῶν ἦν ὁρμηθέντι,<br/>
οὔτ' ἄρ' ἐπαί̈ξαι μεθ' ἑὸν: βέλος οὔτ' ἀλέασθαι.<br/>
τώ ῥα καὶ ἐν σταδίῃ μὲν ἀμύνετο νηλεὲς ἦμαρ,<br/>
τρέσσαι δ' οὐκ ἔτι ῥίμφα πόδες φέρον ἐκ πολέμοιο.<br/>
τοῦ δὲ βάδην ἀπιόντος ἀκόντισε δουρὶ φαεινῷ<br/>
Δηί̈φοβος: δὴ γάρ οἱ ἔχεν κότον ἐμμενὲς αἰεί.<br/>
ἀλλ' ὅ γε καὶ τόθ' ἅμαρτεν, ὃ δ' Ἀσκάλαφον βάλε δουρὶ<br/>
υἱὸν Ἐνυαλίοιο: δι' ὤμου δ' ὄβριμον ἔγχος<br/>
ἔσχεν: ὃ δ' ἐν κονίῃσι πεσὼν ἕλε γαῖαν ἀγοστῷ.<br/>
οὐδ' ἄρα πώ τι πέπυστο βριήπυος ὄβριμος Ἄρης<br/>
υἷος ἑοῖο πεσόντος ἐνὶ κρατερῇ ὑσμίνῃ,<br/>
ἀλλ' ὅ γ' ἄρ' ἄκρῳ Ὀλύμπῳ ὑπὸ χρυσέοισι νέφεσσιν<br/>
ἧστο Διὸς βουλῇσιν ἐελμένος, ἔνθά περ ἄλλοι<br/>
ἀθάνατοι θεοὶ ἦσαν ἐεργόμενοι πολέμοιο.<br/>
οἳ δ' ἀμφ' Ἀσκαλάφῳ αὐτοσχεδὸν ὁρμήθησαν:<br/>
Δηί̈φοβος μὲν ἀπ' Ἀσκαλάφου πήληκα φαεινὴν<br/>
ἥρπασε, Μηριόνης δὲ θοῷ ἀτάλαντος Ἄρηϊ<br/>
δουρὶ βραχίονα τύψεν ἐπάλμενος, ἐκ δ' ἄρα χειρὸς<br/>
αὐλῶπις τρυφάλεια χαμαὶ βόμβησε πεσοῦσα.<br/>
Μηριόνης δ' ἐξ αὖτις ἐπάλμενος αἰγυπιὸς ὣς<br/>
ἐξέρυσε πρυμνοῖο βραχίονος ὄβριμον ἔγχος,<br/>
ἂψ δ' ἑτάρων εἰς ἔθνος ἐχάζετο. τὸν δὲ Πολίτης<br/>
αὐτοκασίγνητος περὶ μέσσῳ χεῖρε τιτήνας<br/>
ἐξῆγεν πολέμοιο δυσηχέος, ὄφρ' ἵκεθ' ἵππους<br/>
ὠκέας, οἵ οἱ ὄπισθε μάχης ἠδὲ πτολέμοιο<br/>
ἕστασαν ἡνίοχόν τε καὶ ἅρματα ποικίλ' ἔχοντες:<br/>
οἳ τόν γε προτὶ ἄστυ φέρον βαρέα στενάχοντα<br/>
τειρόμενον: κατὰ δ' αἷμα νεουτάτου ἔρρεε χειρός.</ruby>

<ruby><rtc lang="grc" translate="no">οἳ δ' ἄλλοι μάρναντο, βοὴ δ' ἄσβεστος ὀρώρει.<br/>
ἔνθ' Αἰνέας Ἀφαρῆα Καλητορίδην ἐπορούσας<br/>
λαιμὸν τύψ' ἐπὶ οἷ τετραμμένον ὀξέϊ δουρί:<br/>
ἐκλίνθη δ' ἑτέρωσε κάρη, ἐπὶ δ' ἀσπὶς ἑάφθη<br/>
καὶ κόρυς, ἀμφὶ δέ οἱ θάνατος χύτο θυμοραϊστής.<br/>
Ἀντίλοχος δὲ Θόωνα μεταστρεφθέντα δοκεύσας<br/>
οὔτασ' ἐπαί̈ξας, ἀπὸ δὲ φλέβα πᾶσαν ἔκερσεν,<br/>
ἥ τ' ἀνὰ νῶτα θέουσα διαμπερὲς αὐχέν' ἱκάνει:<br/>
τὴν ἀπὸ πᾶσαν ἔκερσεν: ὃ δ' ὕπτιος ἐν κονίῃσι<br/>
κάππεσεν, ἄμφω χεῖρε φίλοις ἑτάροισι πετάσσας.<br/>
Ἀντίλοχος δ' ἐπόρουσε, καὶ αἴνυτο τεύχε' ἀπ' ὤμων<br/>
παπταίνων: Τρῶες δὲ περισταδὸν ἄλλοθεν ἄλλος<br/>
οὔταζον σάκος εὐρὺ παναίολον, οὐδὲ δύναντο<br/>
εἴσω ἐπιγράψαι τέρενα χρόα νηλέϊ χαλκῷ<br/>
Ἀντιλόχου: πέρι γάρ ῥα Ποσειδάων ἐνοσίχθων<br/>
Νέστορος υἱὸν ἔρυτο καὶ ἐν πολλοῖσι βέλεσσιν.<br/>
οὐ μὲν γάρ ποτ' ἄνευ δηί̈ων ἦν, ἀλλὰ κατ' αὐτοὺς<br/>
στρωφᾶτ': οὐδέ οἱ ἔγχος ἔχ' ἀτρέμας, ἀλλὰ μάλ' αἰεὶ<br/>
σειόμενον ἐλέλικτο: τιτύσκετο δὲ φρεσὶν ᾗσιν<br/>
ἤ τευ ἀκοντίσσαι, ἠὲ σχεδὸν ὁρμηθῆναι.</ruby>

<ruby><rtc lang="grc" translate="no">ἀλλ' οὐ λῆθ' Ἀδάμαντα τιτυσκόμενος καθ' ὅμιλον<br/>
Ἀσιάδην, ὅ οἱ οὖτα μέσον σάκος ὀξέϊ χαλκῷ<br/>
ἐγγύθεν ὁρμηθείς: ἀμενήνωσεν δέ οἱ αἰχμὴν<br/>
κυανοχαῖτα Ποσειδάων βιότοιο μεγήρας.<br/>
καὶ τὸ μὲν αὐτοῦ μεῖν' ὥς τε σκῶλος πυρίκαυστος<br/>
ἐν σάκει Ἀντιλόχοιο, τὸ δ' ἥμισυ κεῖτ' ἐπὶ γαίης:<br/>
ἂψ δ' ἑτάρων εἰς ἔθνος ἐχάζετο κῆρ' ἀλεείνων:<br/>
Μηριόνης δ' ἀπιόντα μετασπόμενος βάλε δουρὶ<br/>
αἰδοίων τε μεσηγὺ καὶ ὀμφαλοῦ, ἔνθα μάλιστα<br/>
γίγνετ' Ἄρης ἀλεγεινὸς ὀϊζυροῖσι βροτοῖσιν.<br/>
ἔνθά οἱ ἔγχος ἔπηξεν: ὃ δ' ἑσπόμενος περὶ δουρὶ<br/>
ἤσπαιρ' ὡς ὅτε βοῦς τόν τ' οὔρεσι βουκόλοι ἄνδρες<br/>
ἰλλάσιν οὐκ ἐθέλοντα βίῃ δήσαντες ἄγουσιν:<br/>
ὣς ὃ τυπεὶς ἤσπαιρε μίνυνθά περ, οὔ τι μάλα δήν,<br/>
ὄφρά οἱ ἐκ χροὸς ἔγχος ἀνεσπάσατ' ἐγγύθεν ἐλθὼν<br/>
ἥρως Μηριόνης: τὸν δὲ σκότος ὄσσε κάλυψε.</ruby>

<ruby><rtc lang="grc" translate="no">Δηί̈πυρον δ' Ἕλενος ξίφεϊ σχεδὸν ἤλασε κόρσην<br/>
Θρηϊκίῳ μεγάλῳ, ἀπὸ δὲ τρυφάλειαν ἄραξεν.<br/>
ἣ μὲν ἀποπλαγχθεῖσα χαμαὶ πέσε, καί τις Ἀχαιῶν<br/>
μαρναμένων μετὰ ποσσὶ κυλινδομένην ἐκόμισσε:<br/>
τὸν δὲ κατ' ὀφθαλμῶν ἐρεβεννὴ νὺξ ἐκάλυψεν.</ruby>

<ruby><rtc lang="grc" translate="no">Ἀτρεί̈δην δ' ἄχος εἷλε βοὴν ἀγαθὸν Μενέλαον:<br/>
βῆ δ' ἐπαπειλήσας Ἑλένῳ ἥρωϊ ἄνακτι<br/>
ὀξὺ δόρυ κραδάων: ὃ δὲ τόξου πῆχυν ἄνελκε.<br/>
τὼ δ' ἄρ' ὁμαρτήδην ὃ μὲν ἔγχεϊ ὀξυόεντι<br/>
ἵετ' ἀκοντίσσαι, ὃ δ' ἀπὸ νευρῆφιν ὀϊστῷ.<br/>
Πριαμίδης μὲν ἔπειτα κατὰ στῆθος βάλεν ἰῷ<br/>
θώρηκος γύαλον, ἀπὸ δ' ἔπτατο πικρὸς ὀϊστός.<br/>
ὡς δ' ὅτ' ἀπὸ πλατέος πτυόφιν μεγάλην κατ' ἀλωὴν<br/>
θρῴσκωσιν κύαμοι μελανόχροες ἢ ἐρέβινθοι<br/>
πνοιῇ ὕπο λιγυρῇ καὶ λικμητῆρος ἐρωῇ,<br/>
ὣς ἀπὸ θώρηκος Μενελάου κυδαλίμοιο<br/>
πολλὸν ἀποπλαγχθεὶς ἑκὰς ἔπτατο πικρὸς ὀϊστός.<br/>
Ἀτρεί̈δης δ' ἄρα χεῖρα βοὴν ἀγαθὸς Μενέλαος<br/>
τὴν βάλεν ᾗ ῥ' ἔχε τόξον ἐύ̈ξοον: ἐν δ' ἄρα τόξῳ<br/>
ἀντικρὺ διὰ χειρὸς ἐλήλατο χάλκεον ἔγχος.<br/>
ἂψ δ' ἑτάρων εἰς ἔθνος ἐχάζετο κῆρ' ἀλεείνων<br/>
χεῖρα παρακρεμάσας: τὸ δ' ἐφέλκετο μείλινον ἔγχος.<br/>
καὶ τὸ μὲν ἐκ χειρὸς ἔρυσεν μεγάθυμος Ἀγήνωρ,<br/>
αὐτὴν δὲ ξυνέδησεν ἐϋστρεφεῖ οἰὸς ἀώτῳ<br/>
σφενδόνῃ, ἣν ἄρα οἱ θεράπων ἔχε ποιμένι λαῶν.</ruby>

<ruby><rtc lang="grc" translate="no">Πείσανδρος δ' ἰθὺς Μενελάου κυδαλίμοιο<br/>
ἤϊε: τὸν δ' ἄγε μοῖρα κακὴ θανάτοιο τέλος δὲ<br/>
σοὶ Μενέλαε δαμῆναι ἐν αἰνῇ δηϊοτῆτι.<br/>
οἳ δ' ὅτε δὴ σχεδὸν ἦσαν ἐπ' ἀλλήλοισιν ἰόντες<br/>
Ἀτρεί̈δης μὲν ἅμαρτε, παραὶ δέ οἱ ἐτράπετ' ἔγχος,<br/>
Πείσανδρος δὲ σάκος Μενελάου κυδαλίμοιο<br/>
οὔτασεν, οὐδὲ διὰ πρὸ δυνήσατο χαλκὸν ἐλάσσαι:<br/>
ἔσχεθε γὰρ σάκος εὐρύ, κατεκλάσθη δ' ἐνὶ καυλῷ<br/>
ἔγχος: ὃ δὲ φρεσὶν ᾗσι χάρη καὶ ἐέλπετο νίκην.<br/>
Ἀτρεί̈δης δὲ ἐρυσσάμενος ξίφος ἀργυρόηλον<br/>
ἆλτ' ἐπὶ Πεισάνδρῳ: ὃ δ' ὑπ' ἀσπίδος εἵλετο καλὴν<br/>
ἀξίνην εὔχαλκον ἐλαί̈νῳ ἀμφὶ πελέκκῳ<br/>
μακρῷ ἐϋξέστῳ: ἅμα δ' ἀλλήλων ἐφίκοντο.<br/>
ἤτοι ὃ μὲν κόρυθος φάλον ἤλασεν ἱπποδασείης<br/>
ἄκρον ὑπὸ λόφον αὐτόν, ὃ δὲ προσιόντα μέτωπον<br/>
ῥινὸς ὕπερ πυμάτης: λάκε δ' ὀστέα, τὼ δέ οἱ ὄσσε<br/>
πὰρ ποσὶν αἱματόεντα χαμαὶ πέσον ἐν κονίῃσιν,<br/>
ἰδνώθη δὲ πεσών: ὃ δὲ λὰξ ἐν στήθεσι βαίνων<br/>
τεύχεά τ' ἐξενάριξε καὶ εὐχόμενος ἔπος ηὔδα:<br/>
λείψετέ θην οὕτω γε νέας Δαναῶν ταχυπώλων<br/>
Τρῶες ὑπερφίαλοι δεινῆς ἀκόρητοι ἀϋτῆς,<br/>
ἄλλης μὲν λώβης τε καὶ αἴσχεος οὐκ ἐπιδευεῖς<br/>
ἣν ἐμὲ λωβήσασθε κακαὶ κύνες, οὐδέ τι θυμῷ<br/>
Ζηνὸς ἐριβρεμέτεω χαλεπὴν ἐδείσατε μῆνιν<br/>
ξεινίου, ὅς τέ ποτ' ὔμμι διαφθέρσει πόλιν αἰπήν:<br/>
οἵ μευ κουριδίην ἄλοχον καὶ κτήματα πολλὰ<br/>
μὰψ οἴχεσθ' ἀνάγοντες, ἐπεὶ φιλέεσθε παρ' αὐτῇ:<br/>
νῦν αὖτ' ἐν νηυσὶν μενεαίνετε ποντοπόροισι<br/>
πῦρ ὀλοὸν βαλέειν, κτεῖναι δ' ἥρωας Ἀχαιούς.<br/>
ἀλλά ποθι σχήσεσθε καὶ ἐσσύμενοί περ Ἄρηος.<br/>
Ζεῦ πάτερ ἦ τέ σέ φασι περὶ φρένας ἔμμεναι ἄλλων<br/>
ἀνδρῶν ἠδὲ θεῶν: σέο δ' ἐκ τάδε πάντα πέλονται:<br/>
οἷον δὴ ἄνδρεσσι χαρίζεαι ὑβριστῇσι<br/>
Τρωσίν, τῶν μένος αἰὲν ἀτάσθαλον, οὐδὲ δύνανται<br/>
φυλόπιδος κορέσασθαι ὁμοιί̈ου πτολέμοιο.<br/>
πάντων μὲν κόρος ἐστὶ καὶ ὕπνου καὶ φιλότητος<br/>
μολπῆς τε γλυκερῆς καὶ ἀμύμονος ὀρχηθμοῖο,<br/>
τῶν πέρ τις καὶ μᾶλλον ἐέλδεται ἐξ ἔρον εἷναι<br/>
ἢ πολέμου: Τρῶες δὲ μάχης ἀκόρητοι ἔασιν.</ruby>

<ruby><rtc lang="grc" translate="no">ὣς εἰπὼν τὰ μὲν ἔντε' ἀπὸ χροὸς αἱματόεντα<br/>
συλήσας ἑτάροισι δίδου Μενέλαος ἀμύμων,<br/>
αὐτὸς δ' αὖτ' ἐξ αὖτις ἰὼν προμάχοισιν ἐμίχθη.</ruby>

<ruby><rtc lang="grc" translate="no">ἔνθά οἱ υἱὸς ἐπᾶλτο Πυλαιμένεος βασιλῆος<br/>
Ἁρπαλίων, ὅ ῥα πατρὶ φίλῳ ἕπετο πτολεμίξων<br/>
ἐς τροίην, οὐδ' αὖτις ἀφίκετο πατρίδα γαῖαν:<br/>
ὅς ῥα τότ' Ἀτρεί̈δαο μέσον σάκος οὔτασε δουρὶ<br/>
ἐγγύθεν, οὐδὲ διὰ πρὸ δυνήσατο χαλκὸν ἐλάσσαι<br/>
ἂψ δ' ἑτάρων εἰς ἔθνος ἐχάζετο κῆρ' ἀλεείνων<br/>
πάντοσε παπταίνων μή τις χρόα χαλκῷ ἐπαύρῃ.<br/>
Μηριόνης δ' ἀπιόντος ἵει χαλκήρε' ὀϊστόν,<br/>
καί ῥ' ἔβαλε γλουτὸν κάτα δεξιόν: αὐτὰρ ὀϊστὸς<br/>
ἀντικρὺ κατὰ κύστιν ὑπ' ὀστέον ἐξεπέρησεν.<br/>
ἑζόμενος δὲ κατ' αὖθι φίλων ἐν χερσὶν ἑταίρων<br/>
θυμὸν ἀποπνείων, ὥς τε σκώληξ ἐπὶ γαίῃ<br/>
κεῖτο ταθείς: ἐκ δ' αἷμα μέλαν ῥέε, δεῦε δὲ γαῖαν.<br/>
τὸν μὲν Παφλαγόνες μεγαλήτορες ἀμφεπένοντο,<br/>
ἐς δίφρον δ' ἀνέσαντες ἄγον προτὶ Ἴλιον ἱρὴν<br/>
ἀχνύμενοι: μετὰ δέ σφι πατὴρ κίε δάκρυα λείβων,<br/>
ποινὴ δ' οὔ τις παιδὸς ἐγίγνετο τεθνηῶτος.</ruby>

<ruby><rtc lang="grc" translate="no">τοῦ δὲ Πάρις μάλα θυμὸν ἀποκταμένοιο χολώθη:<br/>
ξεῖνος γάρ οἱ ἔην πολέσιν μετὰ Παφλαγόνεσσι:<br/>
τοῦ ὅ γε χωόμενος προί̈ει χαλκήρε' ὀϊστόν.<br/>
ἦν δέ τις Εὐχήνωρ Πολυί̈δου μάντιος υἱὸς<br/>
ἀφνειός τ' ἀγαθός τε Κορινθόθι οἰκία ναίων,<br/>
ὅς ῥ' εὖ εἰδὼς κῆρ' ὀλοὴν ἐπὶ νηὸς ἔβαινε:<br/>
πολλάκι γάρ οἱ ἔειπε γέρων ἀγαθὸς Πολύϊδος<br/>
νούσῳ ὑπ' ἀργαλέῃ φθίσθαι οἷς ἐν μεγάροισιν,<br/>
ἢ μετ' Ἀχαιῶν νηυσὶν ὑπὸ Τρώεσσι δαμῆναι:<br/>
τώ ῥ' ἅμα τ' ἀργαλέην θωὴν ἀλέεινεν Ἀχαιῶν<br/>
νοῦσόν τε στυγερήν, ἵνα μὴ πάθοι ἄλγεα θυμῷ.<br/>
τὸν βάλ' ὑπὸ γναθμοῖο. καὶ οὔατος: ὦκα δὲ θυμὸς<br/>
ᾤχετ' ἀπὸ μελέων, στυγερὸς δ' ἄρα μιν σκότος εἷλεν.</ruby>

<ruby><rtc lang="grc" translate="no">ὣς οἳ μὲν μάρναντο δέμας πυρὸς αἰθομένοιο:<br/>
Ἕκτωρ δ' οὐκ ἐπέπυστο Διὶ̈ φίλος, οὐδέ τι ᾔδη<br/>
ὅττί ῥά οἱ νηῶν ἐπ' ἀριστερὰ δηϊόωντο<br/>
λαοὶ ὑπ' Ἀργείων. τάχα δ' ἂν καὶ κῦδος Ἀχαιῶν<br/>
ἔπλετο: τοῖος γὰρ γαιήοχος ἐννοσίγαιος<br/>
ὄτρυν' Ἀργείους, πρὸς δὲ σθένει αὐτὸς ἄμυνεν:<br/>
ἀλλ' ἔχεν ᾗ τὰ πρῶτα πύλας καὶ τεῖχος ἐσᾶλτο<br/>
ῥηξάμενος Δαναῶν πυκινὰς στίχας ἀσπιστάων,<br/>
ἔνθ' ἔσαν Αἴαντός τε νέες καὶ Πρωτεσιλάου<br/>
θῖν' ἔφ' ἁλὸς πολιῆς εἰρυμέναι: αὐτὰρ ὕπερθε<br/>
τεῖχος ἐδέδμητο χθαμαλώτατον, ἔνθα μάλιστα<br/>
ζαχρηεῖς γίγνοντο μάχῃ αὐτοί τε καὶ ἵπποι.</ruby>

<ruby><rtc lang="grc" translate="no">ἔνθα δὲ Βοιωτοὶ καὶ Ἰάονες ἑλκεχίτωνες<br/>
Λοκροὶ καὶ Φθῖοι καὶ φαιδιμόεντες Ἐπειοὶ<br/>
σπουδῇ ἐπαί̈σσοντα νεῶν ἔχον, οὐδὲ δύναντο<br/>
ὦσαι ἀπὸ σφείων φλογὶ εἴκελον Ἕκτορα δῖον<br/>
οἳ μὲν Ἀθηναίων προλελεγμένοι: ἐν δ' ἄρα τοῖσιν<br/>
ἦρχ' υἱὸς Πετεῶο Μενεσθεύς, οἳ δ' ἅμ' ἕποντο<br/>
Φείδας τε Στιχίος τε Βίας τ' ἐύ̈ς: αὐτὰρ Ἐπειῶν<br/>
Φυλεί̈δης τε Μέγης Ἀμφίων τε Δρακίος τε,<br/>
πρὸ Φθίων δὲ Μέδων τε μενεπτόλεμός τε Ποδάρκης.<br/>
ἤτοι ὃ μὲν νόθος υἱὸς Ὀϊλῆος θείοιο<br/>
ἔσκε Μέδων Αἴαντος ἀδελφεός: αὐτὰρ ἔναιεν<br/>
ἐν Φυλάκῃ γαίης ἄπο πατρίδος ἄνδρα κατακτὰς<br/>
γνωτὸν μητρυιῆς Ἐριώπιδος, ἣν ἔχ' Ὀϊλεύς:<br/>
αὐτὰρ ὃ Ἰφίκλοιο πάϊς τοῦ Φυλακίδαο.<br/>
οἳ μὲν πρὸ Φθίων μεγαθύμων θωρηχθέντες<br/>
ναῦφιν ἀμυνόμενοι μετὰ Βοιωτῶν ἐμάχοντο:<br/>
Αἴας δ' οὐκέτι πάμπαν Ὀϊλῆος ταχὺς υἱὸς<br/>
ἵστατ' ἀπ' Αἴαντος Τελαμωνίου οὐδ' ἠβαιόν,<br/>
ἀλλ' ὥς τ' ἐν νειῷ βόε οἴνοπε πηκτὸν ἄροτρον<br/>
ἶσον θυμὸν ἔχοντε τιταίνετον: ἀμφὶ δ' ἄρά σφι<br/>
πρυμνοῖσιν κεράεσσι πολὺς ἀνακηκίει ἱδρώς:<br/>
τὼ μέν τε ζυγὸν οἶον ἐύ̈ξοον ἀμφὶς ἐέργει<br/>
ἱεμένω κατὰ ὦλκα: τέμει δέ τε τέλσον ἀρούρης:<br/>
ὣς τὼ παρβεβαῶτε μάλ' ἕστασαν ἀλλήλοιιν.<br/>
ἀλλ' ἤτοι Τελαμωνιάδῃ πολλοί τε καὶ ἐσθλοὶ<br/>
λαοὶ ἕπονθ' ἕταροι, οἵ οἱ σάκος ἐξεδέχοντο<br/>
ὁππότε μιν κάματός τε καὶ ἱδρὼς γούναθ' ἵκοιτο.<br/>
οὐδ' ἄρ' Ὀϊλιάδῃ μεγαλήτορι Λοκροὶ ἕποντο:<br/>
οὐ γάρ σφι σταδίῃ ὑσμίνῃ μίμνε φίλον κῆρ:<br/>
οὐ γὰρ ἔχον κόρυθας χαλκήρεας ἱπποδασείας,<br/>
οὐδ' ἔχον ἀσπίδας εὐκύκλους καὶ μείλινα δοῦρα,<br/>
ἀλλ' ἄρα τόξοισιν καὶ ἐϋστρεφεῖ οἶος ἀώτῳ<br/>
Ἴλιον εἰς ἅμ' ἕποντο πεποιθότες, οἷσιν ἔπειτα<br/>
ταρφέα βάλλοντες Τρώων ῥήγνυντο φάλαγγας:<br/>
δή ῥα τόθ' οἳ μὲν πρόσθε σὺν ἔντεσι δαιδαλέοισι<br/>
μάρναντο Τρωσίν τε καὶ Ἕκτορι χαλκοκορυστῇ,<br/>
οἳ δ' ὄπιθεν βάλλοντες ἐλάνθανον: οὐδέ τι χάρμης<br/>
Τρῶες μιμνήσκοντο: συνεκλόνεον γὰρ ὀϊστοί.<br/>
ἔνθά κε λευγαλέως νηῶν ἄπο καὶ κλισιάων<br/>
Τρῶες ἐχώρησαν προτὶ Ἴλιον ἠνεμόεσσαν,<br/>
εἰ μὴ Πουλυδάμας θρασὺν Ἕκτορα εἶπε παραστάς:<br/>
Ἕκτορ ἀμήχανός ἐσσι παραρρητοῖσι πιθέσθαι.<br/>
οὕνεκά τοι περὶ δῶκε θεὸς πολεμήϊα ἔργα<br/>
τοὔνεκα καὶ βουλῇ ἐθέλεις περιίδμεναι ἄλλων:<br/>
ἀλλ' οὔ πως ἅμα πάντα δυνήσεαι αὐτὸς ἑλέσθαι.<br/>
ἄλλῳ μὲν γὰρ ἔδωκε θεὸς πολεμήϊα ἔργα,<br/>
ἄλλῳ δ' ὀρχηστύν, ἑτέρῳ κίθαριν καὶ ἀοιδήν,<br/>
ἄλλῳ δ' ἐν στήθεσσι τιθεῖ νόον εὐρύοπα Ζεὺς<br/>
ἐσθλόν, τοῦ δέ τε πολλοὶ ἐπαυρίσκοντ' ἄνθρωποι,<br/>
καί τε πολέας ἐσάωσε, μάλιστα δὲ καὐτὸς ἀνέγνω.<br/>
αὐτὰρ ἐγὼν ἐρέω ὥς μοι δοκεῖ εἶναι ἄριστα:<br/>
πάντῃ γάρ σε περὶ στέφανος πολέμοιο δέδηε:<br/>
Τρῶες δὲ μεγάθυμοι ἐπεὶ κατὰ τεῖχος ἔβησαν<br/>
οἳ μὲν ἀφεστᾶσιν σὺν τεύχεσιν, οἳ δὲ μάχονται<br/>
παυρότεροι πλεόνεσσι κεδασθέντες κατὰ νῆας.<br/>
ἀλλ' ἀναχασσάμενος κάλει ἐνθάδε πάντας ἀρίστους:<br/>
ἔνθεν δ' ἂν μάλα πᾶσαν ἐπιφρασσαίμεθα βουλὴν<br/>
ἤ κεν ἐνὶ νήεσσι πολυκλήϊσι πέσωμεν<br/>
αἴ κ' ἐθέλῃσι θεὸς δόμεναι κράτος, ἦ κεν ἔπειτα<br/>
πὰρ νηῶν ἔλθωμεν ἀπήμονες. ἦ γὰρ ἔγωγε<br/>
δείδω μὴ τὸ χθιζὸν ἀποστήσωνται Ἀχαιοὶ<br/>
χρεῖος, ἐπεὶ παρὰ νηυσὶν ἀνὴρ ἆτος πολέμοιο<br/>
μίμνει, ὃν οὐκέτι πάγχυ μάχης σχήσεσθαι ὀί̈ω.</ruby>

<ruby><rtc lang="grc" translate="no">ὣς φάτο Πουλυδάμας, ἅδε δ' Ἕκτορι μῦθος ἀπήμων,<br/>
αὐτίκα δ' ἐξ ὀχέων σὺν τεύχεσιν ἆλτο χαμᾶζε<br/>
καί μιν φωνήσας ἔπεα πτερόεντα προσηύδα:<br/>
Πουλυδάμα σὺ μὲν αὐτοῦ ἐρύκακε πάντας ἀρίστους,<br/>
αὐτὰρ ἐγὼ κεῖσ' εἶμι καὶ ἀντιόω πολέμοιο:<br/>
αἶψα δ' ἐλεύσομαι αὖτις ἐπὴν εὖ τοῖς ἐπιτείλω.<br/>
ἦ ῥα, καὶ ὁρμήθη ὄρεϊ νιφόεντι ἐοικὼς<br/>
κεκλήγων, διὰ δὲ Τρώων πέτετ' ἠδ' ἐπικούρων.<br/>
οἳ δ' ἐς Πανθοί̈δην ἀγαπήνορα Πουλυδάμαντα<br/>
πάντες ἐπεσσεύοντ', ἐπεὶ Ἕκτορος ἔκλυον αὐδήν.<br/>
αὐτὰρ ὃ Δηί̈φοβόν τε βίην θ' Ἑλένοιο ἄνακτος<br/>
Ἀσιάδην τ' Ἀδάμαντα καὶ Ἄσιον Ὑρτάκου υἱὸν<br/>
φοίτα ἀνὰ προμάχους διζήμενος, εἴ που ἐφεύροι.<br/>
τοὺς δ' εὗρ' οὐκέτι πάμπαν ἀπήμονας οὐδ' ἀνολέθρους:<br/>
ἀλλ' οἳ μὲν δὴ νηυσὶν ἔπι πρυμνῇσιν Ἀχαιῶν<br/>
χερσὶν ὑπ' Ἀργείων κέατο ψυχὰς ὀλέσαντες,<br/>
οἳ δ' ἐν τείχει ἔσαν βεβλημένοι οὐτάμενοί τε.<br/>
τὸν δὲ τάχ' εὗρε μάχης ἐπ' ἀριστερὰ δακρυοέσσης<br/>
δῖον Ἀλέξανδρον Ἑλένης πόσιν ἠϋκόμοιο<br/>
θαρσύνονθ' ἑτάρους καὶ ἐποτρύνοντα μάχεσθαι,<br/>
ἀγχοῦ δ' ἱστάμενος προσέφη αἰσχροῖς ἐπέεσσι:<br/>
Δύσπαρι εἶδος ἄριστε γυναιμανὲς ἠπεροπευτὰ<br/>
ποῦ τοι Δηί̈φοβός τε βίη θ' Ἑλένοιο ἄνακτος<br/>
Ἀσιάδης τ' Ἀδάμας ἠδ' Ἄσιος Ὑρτάκου υἱός;<br/>
ποῦ δέ τοι Ὀθρυονεύς; νῦν ὤλετο πᾶσα κατ' ἄκρης<br/>
Ἴλιος αἰπεινή: νῦν τοι σῶς αἰπὺς ὄλεθρος.</ruby>

<ruby><rtc lang="grc" translate="no">τὸν δ' αὖτε προσέειπεν Ἀλέξανδρος θεοειδής:<br/>
Ἕκτορ ἐπεί τοι θυμὸς ἀναίτιον αἰτιάασθαι,<br/>
ἄλλοτε δή ποτε μᾶλλον ἐρωῆσαι πολέμοιο<br/>
μέλλω, ἐπεὶ οὐδ' ἐμὲ πάμπαν ἀνάλκιδα γείνατο μήτηρ:<br/>
ἐξ οὗ γὰρ παρὰ νηυσὶ μάχην ἤγειρας ἑταίρων,<br/>
ἐκ τοῦ δ' ἐνθάδ' ἐόντες ὁμιλέομεν Δαναοῖσι<br/>
νωλεμέως: ἕταροι δὲ κατέκταθεν οὓς σὺ μεταλλᾷς.<br/>
οἴω Δηί̈φοβός τε βίη θ' Ἑλένοιο ἄνακτος<br/>
οἴχεσθον, μακρῇσι τετυμμένω ἐγχείῃσιν<br/>
ἀμφοτέρω κατὰ χεῖρα: φόνον δ' ἤμυνε Κρονίων.<br/>
νῦν δ' ἄρχ' ὅππῃ σε κραδίη θυμός τε κελεύει:<br/>
ἡμεῖς δ' ἐμμεμαῶτες ἅμ' ἑψόμεθ', οὐδέ τί φημι<br/>
ἀλκῆς δευήσεσθαι, ὅση δύναμίς γε πάρεστι.<br/>
πὰρ δύναμιν δ' οὐκ ἔστι καὶ ἐσσύμενον πολεμίζειν.<br/>
ὣς εἰπὼν παρέπεισεν ἀδελφειοῦ φρένας ἥρως:<br/>
βὰν δ' ἴμεν ἔνθα μάλιστα μάχη καὶ φύλοπις ἦεν<br/>
ἀμφί τε Κεβριόνην καὶ ἀμύμονα Πουλυδάμαντα<br/>
Φάλκην Ὀρθαῖόν τε καὶ ἀντίθεον Πολυφήτην<br/>
Πάλμύν τ' Ἀσκάνιόν τε Μόρυν θ' υἷ' Ἱπποτίωνος,<br/>
οἵ ῥ' ἐξ Ἀσκανίης ἐριβώλακος ἦλθον ἀμοιβοὶ<br/>
ἠοῖ τῇ προτέρῃ: τότε δὲ Ζεὺς ὦρσε μάχεσθαι.<br/>
οἳ δ' ἴσαν ἀργαλέων ἀνέμων ἀτάλαντοι ἀέλλῃ,<br/>
ἥ ῥά θ' ὑπὸ βροντῆς πατρὸς Διὸς εἶσι πέδον δέ,<br/>
θεσπεσίῳ δ' ὁμάδῳ ἁλὶ μίσγεται, ἐν δέ τε πολλὰ<br/>
κύματα παφλάζοντα πολυφλοίσβοιο θαλάσσης<br/>
κυρτὰ φαληριόωντα, πρὸ μέν τ' ἄλλ', αὐτὰρ ἐπ' ἄλλα:<br/>
ὣς Τρῶες πρὸ μὲν ἄλλοι ἀρηρότες, αὐτὰρ ἐπ' ἄλλοι,<br/>
χαλκῷ μαρμαίροντες ἅμ' ἡγεμόνεσσιν ἕποντο.<br/>
Ἕκτωρ δ' ἡγεῖτο βροτολοιγῷ ἶσος Ἄρηϊ<br/>
Πριαμίδης: πρόσθεν δ' ἔχεν ἀσπίδα πάντοσ' ἐί̈σην<br/>
ῥινοῖσιν πυκινήν, πολλὸς δ' ἐπελήλατο χαλκός:<br/>
ἀμφὶ δέ οἱ κροτάφοισι φαεινὴ σείετο πήληξ.<br/>
πάντῃ δ' ἀμφὶ φάλαγγας ἐπειρᾶτο προποδίζων,<br/>
εἴ πώς οἱ εἴξειαν ὑπασπίδια προβιβῶντι:<br/>
ἀλλ' οὐ σύγχει θυμὸν ἐνὶ στήθεσσιν Ἀχαιῶν.<br/>
Αἴας δὲ πρῶτος προκαλέσσατο μακρὰ βιβάσθων:<br/>
δαιμόνιε σχεδὸν ἐλθέ: τί ἢ δειδίσσεαι αὔτως<br/>
Ἀργείους; οὔ τοί τι μάχης ἀδαήμονές εἰμεν,<br/>
ἀλλὰ Διὸς μάστιγι κακῇ ἐδάμημεν Ἀχαιοί.<br/>
ἦ θήν πού τοι θυμὸς ἐέλπεται ἐξαλαπάξειν<br/>
νῆας: ἄφαρ δέ τε χεῖρες ἀμύνειν εἰσὶ καὶ ἡμῖν.<br/>
ἦ κε πολὺ φθαίη εὖ ναιομένη πόλις ὑμὴ<br/>
χερσὶν ὑφ' ἡμετέρῃσιν ἁλοῦσά τε περθομένη τε.<br/>
σοὶ δ' αὐτῷ φημὶ σχεδὸν ἔμμεναι ὁππότε φεύγων<br/>
ἀρήσῃ Διὶ πατρὶ καὶ ἄλλοις ἀθανάτοισι<br/>
θάσσονας ἰρήκων ἔμεναι καλλίτριχας ἵππους,<br/>
οἵ σε πόλιν δ' οἴσουσι κονίοντες πεδίοιο.</ruby>

<ruby><rtc lang="grc" translate="no">ὣς ἄρα οἱ εἰπόντι ἐπέπτατο δεξιὸς ὄρνις<br/>
αἰετὸς ὑψιπέτης: ἐπὶ δ' ἴαχε λαὸς Ἀχαιῶν<br/>
θάρσυνος οἰωνῷ: ὃ δ' ἀμείβετο φαίδιμος Ἕκτωρ:<br/>
Αἶαν ἁμαρτοεπὲς βουγάϊε ποῖον ἔειπες:<br/>
εἰ γὰρ ἐγὼν οὕτω γε Διὸς πάϊς αἰγιόχοιο<br/>
εἴην ἤματα πάντα, τέκοι δέ με πότνια Ἥρη,<br/>
τιοίμην δ' ὡς τίετ' Ἀθηναίη καὶ Ἀπόλλων,<br/>
ὡς νῦν ἡμέρη ἥδε κακὸν φέρει Ἀργείοισι<br/>
πᾶσι μάλ', ἐν δὲ σὺ τοῖσι πεφήσεαι, αἴ κε ταλάσσῃς<br/>
μεῖναι ἐμὸν δόρυ μακρόν, ὅ τοι χρόα λειριόεντα<br/>
δάψει: ἀτὰρ Τρώων κορέεις κύνας ἠδ' οἰωνοὺς<br/>
δημῷ καὶ σάρκεσσι πεσὼν ἐπὶ νηυσὶν Ἀχαιῶν.</ruby>

<ruby><rtc lang="grc" translate="no">ὣς ἄρα φωνήσας ἡγήσατο: τοὶ δ' ἅμ' ἕποντο<br/>
ἠχῇ θεσπεσίῃ, ἐπὶ δ' ἴαχε λαὸς ὄπισθεν.<br/>
Ἀργεῖοι δ' ἑτέρωθεν ἐπίαχον, οὐδὲ λάθοντο<br/>
ἀλκῆς, ἀλλ' ἔμενον Τρώων ἐπιόντας ἀρίστους.<br/>
ἠχὴ δ' ἀμφοτέρων ἵκετ' αἰθέρα καὶ Διὸς αὐγάς.</ruby>
</ol>

<nav>
	<a href="#!/" rel="contents">Table of Contents</a>
	<a href="#!/iliad/book12/" rel="prev">Previous</a>
	<a href="#!/iliad/book14/" rel="next">Next</a>
</nav>
</section>
</article>
