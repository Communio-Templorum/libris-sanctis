<h2>Book 23</h2>

<ruby><rtc lang="grc" translate="no">ὣς οἳ μὲν στενάχοντο κατὰ πτόλιν: αὐτὰρ Ἀχαιοὶ<br/>
ἐπεὶ δὴ νῆάς τε καὶ Ἑλλήσποντον ἵκοντο,<br/>
οἳ μὲν ἄρ' ἐσκίδναντο ἑὴν ἐπὶ νῆα ἕκαστος,<br/>
Μυρμιδόνας δ' οὐκ εἴα ἀποσκίδνασθαι Ἀχιλλεύς,<br/>
ἀλλ' ὅ γε οἷς ἑτάροισι φιλοπτολέμοισι μετηύδα:<br/>
Μυρμιδόνες ταχύπωλοι ἐμοὶ ἐρίηρες ἑταῖροι<br/>
μὴ δή πω ὑπ' ὄχεσφι λυώμεθα μώνυχας ἵππους,<br/>
ἀλλ' αὐτοῖς ἵπποισι καὶ ἅρμασιν ἆσσον ἰόντες<br/>
Πάτροκλον κλαίωμεν: ὃ γὰρ γέρας ἐστὶ θανόντων.<br/>
αὐτὰρ ἐπεί κ' ὀλοοῖο τεταρπώμεσθα γόοιο,<br/>
ἵππους λυσάμενοι δορπήσομεν ἐνθάδε πάντες.</ruby>

<ruby><rtc lang="grc" translate="no">ὣς ἔφαθ', οἳ δ' ᾤμωξαν ἀολλέες, ἦρχε δ' Ἀχιλλεύς.<br/>
οἳ δὲ τρὶς περὶ νεκρὸν ἐύ̈τριχας ἤλασαν ἵππους<br/>
μυρόμενοι: μετὰ δέ σφι Θέτις γόου ἵμερον ὦρσε.<br/>
δεύοντο ψάμαθοι, δεύοντο δὲ τεύχεα φωτῶν<br/>
δάκρυσι: τοῖον γὰρ πόθεον μήστωρα φόβοιο.<br/>
τοῖσι δὲ Πηλεί̈δης ἁδινοῦ ἐξῆρχε γόοιο<br/>
χεῖρας ἐπ' ἀνδροφόνους θέμενος στήθεσσιν ἑταίρου:<br/>
χαῖρέ μοι ὦ Πάτροκλε καὶ εἰν Ἀί̈δαο δόμοισι:<br/>
πάντα γὰρ ἤδη τοι τελέω τὰ πάροιθεν ὑπέστην<br/>
Ἕκτορα δεῦρ' ἐρύσας δώσειν κυσὶν ὠμὰ δάσασθαι,<br/>
δώδεκα δὲ προπάροιθε πυρῆς ἀποδειροτομήσειν<br/>
Τρώων ἀγλαὰ τέκνα σέθεν κταμένοιο χολωθείς.</ruby>

<ruby><rtc lang="grc" translate="no">ἦ ῥα καὶ Ἕκτορα δῖον ἀεικέα μήδετο ἔργα<br/>
πρηνέα πὰρ λεχέεσσι Μενοιτιάδαο τανύσσας<br/>
ἐν κονίῃς: οἳ δ' ἔντε' ἀφωπλίζοντο ἕκαστος<br/>
χάλκεα μαρμαίροντα, λύον δ' ὑψηχέας ἵππους,<br/>
κὰδ δ' ἷζον παρὰ νηὶ̈ ποδώκεος Αἰακίδαο<br/>
μυρίοι: αὐτὰρ ὃ τοῖσι τάφον μενοεικέα δαίνυ.<br/>
πολλοὶ μὲν βόες ἀργοὶ ὀρέχθεον ἀμφὶ σιδήρῳ<br/>
σφαζόμενοι, πολλοὶ δ' ὄϊες καὶ μηκάδες αἶγες:<br/>
πολλοὶ δ' ἀργιόδοντες ὕες θαλέθοντες ἀλοιφῇ<br/>
εὑόμενοι τανύοντο διὰ φλογὸς Ἡφαίστοιο:<br/>
πάντῃ δ' ἀμφὶ νέκυν κοτυλήρυτον ἔρρεεν αἷμα.</ruby>

<ruby><rtc lang="grc" translate="no">αὐτὰρ τόν γε ἄνακτα ποδώκεα Πηλεί̈ωνα<br/>
εἰς Ἀγαμέμνονα δῖον ἄγον βασιλῆες Ἀχαιῶν<br/>
σπουδῇ παρπεπιθόντες ἑταίρου χωόμενον κῆρ.<br/>
οἳ δ' ὅτε δὴ κλισίην Ἀγαμέμνονος ἷξον ἰόντες,<br/>
αὐτίκα κηρύκεσσι λιγυφθόγγοισι κέλευσαν<br/>
ἀμφὶ πυρὶ στῆσαι τρίποδα μέγαν, εἰ πεπίθοιεν<br/>
Πηλεί̈δην λούσασθαι ἄπο βρότον αἱματόεντα.<br/>
αὐτὰρ ὅ γ' ἠρνεῖτο στερεῶς, ἐπὶ δ' ὅρκον ὄμοσσεν:<br/>
οὐ μὰ Ζῆν', ὅς τίς τε θεῶν ὕπατος καὶ ἄριστος,<br/>
οὐ θέμις ἐστὶ λοετρὰ καρήατος ἆσσον ἱκέσθαι<br/>
πρίν γ' ἐνὶ Πάτροκλον θέμεναι πυρὶ σῆμά τε χεῦαι<br/>
κείρασθαί τε κόμην, ἐπεὶ οὔ μ' ἔτι δεύτερον ὧδε<br/>
ἵξετ' ἄχος κραδίην ὄφρα ζωοῖσι μετείω.<br/>
ἀλλ' ἤτοι νῦν μὲν στυγερῇ πειθώμεθα δαιτί:<br/>
ἠῶθεν δ' ὄτρυνον ἄναξ ἀνδρῶν Ἀγάμεμνον<br/>
ὕλην τ' ἀξέμεναι παρά τε σχεῖν ὅσσ' ἐπιεικὲς<br/>
νεκρὸν ἔχοντα νέεσθαι ὑπὸ ζόφον ἠερόεντα,<br/>
ὄφρ' ἤτοι τοῦτον μὲν ἐπιφλέγῃ ἀκάματον πῦρ<br/>
θᾶσσον ἀπ' ὀφθαλμῶν, λαοὶ δ' ἐπὶ ἔργα τράπωνται.<br/>
ὣς ἔφαθ', οἳ δ' ἄρα τοῦ μάλα μὲν κλύον ἠδὲ πίθοντο.<br/>
ἐσσυμένως δ' ἄρα δόρπον ἐφοπλίσσαντες ἕκαστοι<br/>
δαίνυντ', οὐδέ τι θυμὸς ἐδεύετο δαιτὸς ἐί̈σης.<br/>
αὐτὰρ ἐπεὶ πόσιος καὶ ἐδητύος ἐξ ἔρον ἕντο,<br/>
οἳ μὲν κακκείοντες ἔβαν κλισίην δὲ ἕκαστος,<br/>
Πηλεί̈δης δ' ἐπὶ θινὶ πολυφλοίσβοιο θαλάσσης<br/>
κεῖτο βαρὺ στενάχων πολέσιν μετὰ Μυρμιδόνεσσιν<br/>
ἐν καθαρῷ, ὅθι κύματ' ἐπ' ἠϊόνος κλύζεσκον:<br/>
εὖτε τὸν ὕπνος ἔμαρπτε λύων μελεδήματα θυμοῦ<br/>
νήδυμος ἀμφιχυθείς: μάλα γὰρ κάμε φαίδιμα γυῖα<br/>
Ἕκτορ' ἐπαί̈σσων προτὶ Ἴλιον ἠνεμόεσσαν:<br/>
ἦλθε δ' ἐπὶ ψυχὴ Πατροκλῆος δειλοῖο<br/>
πάντ' αὐτῷ μέγεθός τε καὶ ὄμματα κάλ' ἐϊκυῖα<br/>
καὶ φωνήν, καὶ τοῖα περὶ χροὶ̈ εἵματα ἕστο:<br/>
στῆ δ' ἄρ' ὑπὲρ κεφαλῆς καί μιν πρὸς μῦθον ἔειπεν:<br/>
εὕδεις, αὐτὰρ ἐμεῖο λελασμένος ἔπλευ Ἀχιλλεῦ.<br/>
οὐ μέν μευ ζώοντος ἀκήδεις, ἀλλὰ θανόντος:<br/>
θάπτέ με ὅττι τάχιστα πύλας Ἀί̈δαο περήσω.<br/>
τῆλέ με εἴργουσι ψυχαὶ εἴδωλα καμόντων,<br/>
οὐδέ μέ πω μίσγεσθαι ὑπὲρ ποταμοῖο ἐῶσιν,<br/>
ἀλλ' αὔτως ἀλάλημαι ἀν' εὐρυπυλὲς Ἄϊδος δῶ.<br/>
καί μοι δὸς τὴν χεῖρ': ὀλοφύρομαι, οὐ γὰρ ἔτ' αὖτις<br/>
νίσομαι ἐξ Ἀί̈δαο, ἐπήν με πυρὸς λελάχητε.<br/>
οὐ μὲν γὰρ ζωοί γε φίλων ἀπάνευθεν ἑταίρων<br/>
βουλὰς ἑζόμενοι βουλεύσομεν, ἀλλ' ἐμὲ μὲν κὴρ<br/>
ἀμφέχανε στυγερή, ἥ περ λάχε γιγνόμενόν περ:<br/>
καὶ δὲ σοὶ αὐτῷ μοῖρα, θεοῖς ἐπιείκελ' Ἀχιλλεῦ,<br/>
τείχει ὕπο Τρώων εὐηφενέων ἀπολέσθαι.<br/>
ἄλλο δέ τοι ἐρέω καὶ ἐφήσομαι αἴ κε πίθηαι:<br/>
μὴ ἐμὰ σῶν ἀπάνευθε τιθήμεναι ὀστέ' Ἀχιλλεῦ,<br/>
ἀλλ' ὁμοῦ ὡς ἐτράφημεν ἐν ὑμετέροισι δόμοισιν,<br/>
εὖτέ με τυτθὸν ἐόντα Μενοίτιος ἐξ Ὀπόεντος<br/>
ἤγαγεν ὑμέτερόνδ' ἀνδροκτασίης ὕπο λυγρῆς,<br/>
ἤματι τῷ ὅτε παῖδα κατέκτανον Ἀμφιδάμαντος<br/>
νήπιος οὐκ ἐθέλων ἀμφ' ἀστραγάλοισι χολωθείς:<br/>
ἔνθά με δεξάμενος ἐν δώμασιν ἱππότα Πηλεὺς<br/>
ἔτραφέ τ' ἐνδυκέως καὶ σὸν θεράποντ' ὀνόμηνεν:<br/>
ὣς δὲ καὶ ὀστέα νῶϊν ὁμὴ σορὸς ἀμφικαλύπτοι<br/>
χρύσεος ἀμφιφορεύς, τόν τοι πόρε πότνια μήτηρ.<br/>
τὸν δ' ἀπαμειβόμενος προσέφη πόδας ὠκὺς Ἀχιλλεύς:<br/>
τίπτέ μοι ἠθείη κεφαλὴ δεῦρ' εἰλήλουθας<br/>
καί μοι ταῦτα ἕκαστ' ἐπιτέλλεαι; αὐτὰρ ἐγώ τοι<br/>
πάντα μάλ' ἐκτελέω καὶ πείσομαι ὡς σὺ κελεύεις.<br/>
ἀλλά μοι ἆσσον στῆθι: μίνυνθά περ ἀμφιβαλόντε<br/>
ἀλλήλους ὀλοοῖο τεταρπώμεσθα γόοιο.</ruby>

<ruby><rtc lang="grc" translate="no">ὣς ἄρα φωνήσας ὠρέξατο χερσὶ φίλῃσιν<br/>
οὐδ' ἔλαβε: ψυχὴ δὲ κατὰ χθονὸς ἠύ̈τε καπνὸς<br/>
ᾤχετο τετριγυῖα: ταφὼν δ' ἀνόρουσεν Ἀχιλλεὺς<br/>
χερσί τε συμπλατάγησεν, ἔπος δ' ὀλοφυδνὸν ἔειπεν:<br/>
ὢ πόποι ἦ ῥά τίς ἐστι καὶ εἰν Ἀί̈δαο δόμοισι<br/>
ψυχὴ καὶ εἴδωλον, ἀτὰρ φρένες οὐκ ἔνι πάμπαν:<br/>
παννυχίη γάρ μοι Πατροκλῆος δειλοῖο<br/>
ψυχὴ ἐφεστήκει γοόωσά τε μυρομένη τε,<br/>
καί μοι ἕκαστ' ἐπέτελλεν, ἔϊκτο δὲ θέσκελον αὐτῷ.</ruby>

<ruby><rtc lang="grc" translate="no">ὣς φάτο, τοῖσι δὲ πᾶσιν ὑφ' ἵμερον ὦρσε γόοιο:<br/>
μυρομένοισι δὲ τοῖσι φάνη ῥοδοδάκτυλος Ἠὼς<br/>
ἀμφὶ νέκυν ἐλεεινόν. ἀτὰρ κρείων Ἀγαμέμνων<br/>
οὐρῆάς τ' ὄτρυνε καὶ ἀνέρας ἀξέμεν ὕλην<br/>
πάντοθεν ἐκ κλισιῶν: ἐπὶ δ' ἀνὴρ ἐσθλὸς ὀρώρει<br/>
Μηριόνης θεράπων ἀγαπήνορος Ἰδομενῆος.<br/>
οἳ δ' ἴσαν ὑλοτόμους πελέκεας ἐν χερσὶν ἔχοντες<br/>
σειράς τ' εὐπλέκτους: πρὸ δ' ἄρ' οὐρῆες κίον αὐτῶν.<br/>
πολλὰ δ' ἄναντα κάταντα πάραντά τε δόχμιά τ' ἦλθον:<br/>
ἀλλ' ὅτε δὴ κνημοὺς προσέβαν πολυπίδακος Ἴδης,<br/>
αὐτίκ' ἄρα δρῦς ὑψικόμους ταναήκεϊ χαλκῷ<br/>
τάμνον ἐπειγόμενοι: ταὶ δὲ μεγάλα κτυπέουσαι<br/>
πῖπτον: τὰς μὲν ἔπειτα διαπλήσσοντες Ἀχαιοὶ<br/>
ἔκδεον ἡμιόνων: ταὶ δὲ χθόνα ποσσὶ δατεῦντο<br/>
ἐλδόμεναι πεδίοιο διὰ ῥωπήϊα πυκνά.<br/>
πάντες δ' ὑλοτόμοι φιτροὺς φέρον: ὡς γὰρ ἀνώγει<br/>
Μηριόνης θεράπων ἀγαπήνορος Ἰδομενῆος.<br/>
κὰδ δ' ἄρ' ἐπ' ἀκτῆς βάλλον ἐπισχερώ, ἔνθ' ἄρ' Ἀχιλλεὺς<br/>
φράσσατο Πατρόκλῳ μέγα ἠρίον ἠδὲ οἷ αὐτῷ.</ruby>

<ruby><rtc lang="grc" translate="no">αὐτὰρ ἐπεὶ πάντῃ παρακάββαλον ἄσπετον ὕλην<br/>
ἥατ' ἄρ' αὖθι μένοντες ἀολλέες. αὐτὰρ Ἀχιλλεὺς<br/>
αὐτίκα Μυρμιδόνεσσι φιλοπτολέμοισι κέλευσε<br/>
χαλκὸν ζώννυσθαι, ζεῦξαι δ' ὑπ' ὄχεσφιν ἕκαστον<br/>
ἵππους: οἳ δ' ὄρνυντο καὶ ἐν τεύχεσσιν ἔδυνον,<br/>
ἂν δ' ἔβαν ἐν δίφροισι παραιβάται ἡνίοχοί τε,<br/>
πρόσθε μὲν ἱππῆες, μετὰ δὲ νέφος εἵπετο πεζῶν<br/>
μυρίοι: ἐν δὲ μέσοισι φέρον Πάτροκλον ἑταῖροι.<br/>
θριξὶ δὲ πάντα νέκυν καταείνυσαν, ἃς ἐπέβαλλον<br/>
κειρόμενοι: ὄπιθεν δὲ κάρη ἔχε δῖος Ἀχιλλεὺς<br/>
ἀχνύμενος: ἕταρον γὰρ ἀμύμονα πέμπ' Ἄϊδος δέ.<br/>
οἳ δ' ὅτε χῶρον ἵκανον ὅθί σφισι πέφραδ' Ἀχιλλεὺς<br/>
κάτθεσαν, αἶψα δέ οἱ μενοεικέα νήεον ὕλην.<br/>
ἔνθ' αὖτ' ἄλλ' ἐνόησε ποδάρκης δῖος Ἀχιλλεύς:<br/>
στὰς ἀπάνευθε πυρῆς ξανθὴν ἀπεκείρατο χαίτην,<br/>
τήν ῥα Σπερχειῷ ποταμῷ τρέφε τηλεθόωσαν:<br/>
ὀχθήσας δ' ἄρα εἶπεν ἰδὼν ἐπὶ οἴνοπα πόντον:<br/>
Σπερχεί' ἄλλως σοί γε πατὴρ ἠρήσατο Πηλεὺς<br/>
κεῖσέ με νοστήσαντα φίλην ἐς πατρίδα γαῖαν<br/>
σοί τε κόμην κερέειν ῥέξειν θ' ἱερὴν ἑκατόμβην,<br/>
πεντήκοντα δ' ἔνορχα παρ' αὐτόθι μῆλ' ἱερεύσειν<br/>
ἐς πηγάς, ὅθι τοι τέμενος βωμός τε θυήεις.<br/>
ὣς ἠρᾶθ' ὃ γέρων, σὺ δέ οἱ νόον οὐκ ἐτέλεσσας.<br/>
νῦν δ' ἐπεὶ οὐ νέομαί γε φίλην ἐς πατρίδα γαῖαν<br/>
Πατρόκλῳ ἥρωϊ κόμην ὀπάσαιμι φέρεσθαι.</ruby>

<ruby><rtc lang="grc" translate="no">ὣς εἰπὼν ἐν χερσὶ κόμην ἑτάροιο φίλοιο<br/>
θῆκεν, τοῖσι δὲ πᾶσιν ὑφ' ἵμερον ὦρσε γόοιο.<br/>
καί νύ κ' ὀδυρομένοισιν ἔδυ φάος ἠελίοιο<br/>
εἰ μὴ Ἀχιλλεὺς αἶψ' Ἀγαμέμνονι εἶπε παραστάς:<br/>
Ἀτρεί̈δη, σοὶ γάρ τε μάλιστά γε λαὸς Ἀχαιῶν<br/>
πείσονται μύθοισι, γόοιο μὲν ἔστι καὶ ἆσαι,<br/>
νῦν δ' ἀπὸ πυρκαϊῆς σκέδασον καὶ δεῖπνον ἄνωχθι<br/>
ὅπλεσθαι: τάδε δ' ἀμφὶ πονησόμεθ' οἷσι μάλιστα<br/>
κήδεός ἐστι νέκυς: παρὰ δ' οἵ τ' ἀγοὶ ἄμμι μενόντων.<br/>
αὐτὰρ ἐπεὶ τό γ' ἄκουσεν ἄναξ ἀνδρῶν Ἀγαμέμνων,<br/>
αὐτίκα λαὸν μὲν σκέδασεν κατὰ νῆας ἐί̈σας,<br/>
κηδεμόνες δὲ παρ' αὖθι μένον καὶ νήεον ὕλην,<br/>
ποίησαν δὲ πυρὴν ἑκατόμπεδον ἔνθα καὶ ἔνθα,<br/>
ἐν δὲ πυρῇ ὑπάτῃ νεκρὸν θέσαν ἀχνύμενοι κῆρ.<br/>
πολλὰ δὲ ἴφια μῆλα καὶ εἰλίποδας ἕλικας βοῦς<br/>
πρόσθε πυρῆς ἔδερόν τε καὶ ἄμφεπον: ἐκ δ' ἄρα πάντων<br/>
δημὸν ἑλὼν ἐκάλυψε νέκυν μεγάθυμος Ἀχιλλεὺς<br/>
ἐς πόδας ἐκ κεφαλῆς, περὶ δὲ δρατὰ σώματα νήει.<br/>
ἐν δ' ἐτίθει μέλιτος καὶ ἀλείφατος ἀμφιφορῆας<br/>
πρὸς λέχεα κλίνων: πίσυρας δ' ἐριαύχενας ἵππους<br/>
ἐσσυμένως ἐνέβαλλε πυρῇ μεγάλα στεναχίζων.<br/>
ἐννέα τῷ γε ἄνακτι τραπεζῆες κύνες ἦσαν,<br/>
καὶ μὲν τῶν ἐνέβαλλε πυρῇ δύο δειροτομήσας,<br/>
δώδεκα δὲ Τρώων μεγαθύμων υἱέας ἐσθλοὺς<br/>
χαλκῷ δηϊόων: κακὰ δὲ φρεσὶ μήδετο ἔργα:<br/>
ἐν δὲ πυρὸς μένος ἧκε σιδήρεον ὄφρα νέμοιτο.<br/>
ᾤμωξέν τ' ἄρ' ἔπειτα, φίλον δ' ὀνόμηνεν ἑταῖρον:<br/>
χαῖρέ μοι ὦ Πάτροκλε καὶ εἰν Ἀί̈δαο δόμοισι:<br/>
πάντα γὰρ ἤδη τοι τελέω τὰ πάροιθεν ὑπέστην,<br/>
δώδεκα μὲν Τρώων μεγαθύμων υἱέας ἐσθλοὺς<br/>
τοὺς ἅμα σοὶ πάντας πῦρ ἐσθίει: Ἕκτορα δ' οὔ τι<br/>
δώσω Πριαμίδην πυρὶ δαπτέμεν, ἀλλὰ κύνεσσιν.</ruby>

<ruby><rtc lang="grc" translate="no">ὣς φάτ' ἀπειλήσας: τὸν δ' οὐ κύνες ἀμφεπένοντο,<br/>
ἀλλὰ κύνας μὲν ἄλαλκε Διὸς θυγάτηρ Ἀφροδίτη<br/>
ἤματα καὶ νύκτας, ῥοδόεντι δὲ χρῖεν ἐλαίῳ<br/>
ἀμβροσίῳ, ἵνα μή μιν ἀποδρύφοι ἑλκυστάζων.<br/>
τῷ δ' ἐπὶ κυάνεον νέφος ἤγαγε Φοῖβος Ἀπόλλων<br/>
οὐρανόθεν πεδίον δέ, κάλυψε δὲ χῶρον ἅπαντα<br/>
ὅσσον ἐπεῖχε νέκυς, μὴ πρὶν μένος ἠελίοιο<br/>
σκήλει' ἀμφὶ περὶ χρόα ἴνεσιν ἠδὲ μέλεσσιν.<br/>
οὐδὲ πυρὴ Πατρόκλου ἐκαίετο τεθνηῶτος:<br/>
ἔνθ' αὖτ' ἀλλ' ἐνόησε ποδάρκης δῖος Ἀχιλλεύς:<br/>
στὰς ἀπάνευθε πυρῆς δοιοῖς ἠρᾶτ' ἀνέμοισι<br/>
Βορέῃ καὶ Ζεφύρῳ, καὶ ὑπίσχετο ἱερὰ καλά:<br/>
πολλὰ δὲ καὶ σπένδων χρυσέῳ δέπαϊ λιτάνευεν<br/>
ἐλθέμεν, ὄφρα τάχιστα πυρὶ φλεγεθοίατο νεκροί,<br/>
ὕλη τε σεύαιτο καήμεναι. ὦκα δὲ Ἶρις<br/>
ἀράων ἀί̈ουσα μετάγγελος ἦλθ' ἀνέμοισιν.<br/>
οἳ μὲν ἄρα Ζεφύροιο δυσαέος ἀθρόοι ἔνδον<br/>
εἰλαπίνην δαίνυντο: θέουσα δὲ Ἶρις ἐπέστη<br/>
βηλῷ ἔπι λιθέῳ: τοὶ δ' ὡς ἴδον ὀφθαλμοῖσι<br/>
πάντες ἀνήϊξαν, κάλεόν τέ μιν εἰς ἓ ἕκαστος:<br/>
ἣ δ' αὖθ' ἕζεσθαι μὲν ἀνήνατο, εἶπε δὲ μῦθον:<br/>
οὐχ ἕδος: εἶμι γὰρ αὖτις ἐπ' Ὠκεανοῖο ῥέεθρα<br/>
Αἰθιόπων ἐς γαῖαν, ὅθι ῥέζουσ' ἑκατόμβας<br/>
ἀθανάτοις, ἵνα δὴ καὶ ἐγὼ μεταδαίσομαι ἱρῶν.<br/>
ἀλλ' Ἀχιλεὺς Βορέην ἠδὲ Ζέφυρον κελαδεινὸν<br/>
ἐλθεῖν ἀρᾶται, καὶ ὑπίσχεται ἱερὰ καλά,<br/>
ὄφρα πυρὴν ὄρσητε καήμεναι, ᾗ ἔνι κεῖται<br/>
Πάτροκλος, τὸν πάντες ἀναστενάχουσιν Ἀχαιοί.</ruby>

<ruby><rtc lang="grc" translate="no">ἣ μὲν ἄρ' ὣς εἰποῦσ' ἀπεβήσετο, τοὶ δ' ὀρέοντο<br/>
ἠχῇ θεσπεσίῃ νέφεα κλονέοντε πάροιθεν.<br/>
αἶψα δὲ πόντον ἵκανον ἀήμεναι, ὦρτο δὲ κῦμα<br/>
πνοιῇ ὕπο λιγυρῇ: Τροίην δ' ἐρίβωλον ἱκέσθην,<br/>
ἐν δὲ πυρῇ πεσέτην, μέγα δ' ἴαχε θεσπιδαὲς πῦρ.<br/>
παννύχιοι δ' ἄρα τοί γε πυρῆς ἄμυδις φλόγ' ἔβαλλον<br/>
φυσῶντες λιγέως: ὃ δὲ πάννυχος ὠκὺς Ἀχιλλεὺς<br/>
χρυσέου ἐκ κρητῆρος ἑλὼν δέπας ἀμφικύπελλον<br/>
οἶνον ἀφυσσόμενος χαμάδις χέε, δεῦε δὲ γαῖαν<br/>
ψυχὴν κικλήσκων Πατροκλῆος δειλοῖο.<br/>
ὡς δὲ πατὴρ οὗ παιδὸς ὀδύρεται ὀστέα καίων<br/>
νυμφίου, ὅς τε θανὼν δειλοὺς ἀκάχησε τοκῆας,<br/>
ὣς Ἀχιλεὺς ἑτάροιο ὀδύρετο ὀστέα καίων,<br/>
ἑρπύζων παρὰ πυρκαϊὴν ἁδινὰ στεναχίζων.</ruby>

<ruby><rtc lang="grc" translate="no">ἦμος δ' ἑωσφόρος εἶσι φόως ἐρέων ἐπὶ γαῖαν,<br/>
ὅν τε μέτα κροκόπεπλος ὑπεὶρ ἅλα κίδναται ἠώς,<br/>
τῆμος πυρκαϊὴ ἐμαραίνετο, παύσατο δὲ φλόξ.<br/>
οἳ δ' ἄνεμοι πάλιν αὖτις ἔβαν οἶκον δὲ νέεσθαι<br/>
Θρηί̈κιον κατὰ πόντον: ὃ δ' ἔστενεν οἴδματι θύων.<br/>
Πηλεί̈δης δ' ἀπὸ πυρκαϊῆς ἑτέρωσε λιασθεὶς<br/>
κλίνθη κεκμηώς, ἐπὶ δὲ γλυκὺς ὕπνος ὄρουσεν:<br/>
οἳ δ' ἀμφ' Ἀτρεί̈ωνα ἀολλέες ἠγερέθοντο:<br/>
τῶν μιν ἐπερχομένων ὅμαδος καὶ δοῦπος ἔγειρεν,<br/>
ἕζετο δ' ὀρθωθεὶς καί σφεας πρὸς μῦθον ἔειπεν:<br/>
Ἀτρεί̈δη τε καὶ ἄλλοι ἀριστῆες Παναχαιῶν,<br/>
πρῶτον μὲν κατὰ πυρκαϊὴν σβέσατ' αἴθοπι οἴνῳ<br/>
πᾶσαν, ὁπόσσον ἐπέσχε πυρὸς μένος: αὐτὰρ ἔπειτα<br/>
ὀστέα Πατρόκλοιο Μενοιτιάδαο λέγωμεν<br/>
εὖ διαγιγνώσκοντες: ἀριφραδέα δὲ τέτυκται:<br/>
ἐν μέσσῃ γὰρ ἔκειτο πυρῇ, τοὶ δ' ἄλλοι ἄνευθεν<br/>
ἐσχατιῇ καίοντ' ἐπιμὶξ ἵπποι τε καὶ ἄνδρες.<br/>
καὶ τὰ μὲν ἐν χρυσέῃ φιάλῃ καὶ δίπλακι δημῷ<br/>
θείομεν, εἰς ὅ κεν αὐτὸς ἐγὼν Ἄϊδι κεύθωμαι.<br/>
τύμβον δ' οὐ μάλα πολλὸν ἐγὼ πονέεσθαι ἄνωγα,<br/>
ἀλλ' ἐπιεικέα τοῖον: ἔπειτα δὲ καὶ τὸν Ἀχαιοὶ<br/>
εὐρύν θ' ὑψηλόν τε τιθήμεναι, οἵ κεν ἐμεῖο<br/>
δεύτεροι ἐν νήεσσι πολυκλήϊσι λίπησθε.</ruby>

<ruby><rtc lang="grc" translate="no">ὣς ἔφαθ', οἳ δ' ἐπίθοντο ποδώκεϊ Πηλεί̈ωνι.<br/>
πρῶτον μὲν κατὰ πυρκαϊὴν σβέσαν αἴθοπι οἴνῳ<br/>
ὅσσον ἐπὶ φλὸξ ἦλθε, βαθεῖα δὲ κάππεσε τέφρη:<br/>
κλαίοντες δ' ἑτάροιο ἐνηέος ὀστέα λευκὰ<br/>
ἄλλεγον ἐς χρυσέην φιάλην καὶ δίπλακα δημόν,<br/>
ἐν κλισίῃσι δὲ θέντες ἑανῷ λιτὶ κάλυψαν:<br/>
τορνώσαντο δὲ σῆμα θεμείλιά τε προβάλοντο<br/>
ἀμφὶ πυρήν: εἶθαρ δὲ χυτὴν ἐπὶ γαῖαν ἔχευαν,<br/>
χεύαντες δὲ τὸ σῆμα πάλιν κίον. αὐτὰρ Ἀχιλλεὺς<br/>
αὐτοῦ λαὸν ἔρυκε καὶ ἵζανεν εὐρὺν ἀγῶνα,<br/>
νηῶν δ' ἔκφερ' ἄεθλα λέβητάς τε τρίποδάς τε<br/>
ἵππους θ' ἡμιόνους τε βοῶν τ' ἴφθιμα κάρηνα,<br/>
ἠδὲ γυναῖκας ἐϋζώνους πολιόν τε σίδηρον.<br/>
ἱππεῦσιν μὲν πρῶτα ποδώκεσιν ἀγλά' ἄεθλα<br/>
θῆκε γυναῖκα ἄγεσθαι ἀμύμονα ἔργα ἰδυῖαν<br/>
καὶ τρίποδ' ὠτώεντα δυωκαιεικοσίμετρον<br/>
τῷ πρώτῳ: ἀτὰρ αὖ τῷ δευτέρῳ ἵππον ἔθηκεν<br/>
ἑξέτε' ἀδμήτην βρέφος ἡμίονον κυέουσαν:<br/>
αὐτὰρ τῷ τριτάτῳ ἄπυρον κατέθηκε λέβητα<br/>
καλὸν τέσσαρα μέτρα κεχανδότα λευκὸν ἔτ' αὔτως:<br/>
τῷ δὲ τετάρτῳ θῆκε δύω χρυσοῖο τάλαντα,<br/>
πέμπτῳ δ' ἀμφίθετον φιάλην ἀπύρωτον ἔθηκε.<br/>
στῆ δ' ὀρθὸς καὶ μῦθον ἐν Ἀργείοισιν ἔειπεν:<br/>
Ἀτρεί̈δη τε καὶ ἄλλοι ἐϋκνήμιδες Ἀχαιοὶ<br/>
ἱππῆας τάδ' ἄεθλα δεδεγμένα κεῖτ' ἐν ἀγῶνι.<br/>
εἰ μὲν νῦν ἐπὶ ἄλλῳ ἀεθλεύοιμεν Ἀχαιοὶ<br/>
ἦ τ' ἂν ἐγὼ τὰ πρῶτα λαβὼν κλισίην δὲ φεροίμην.<br/>
ἴστε γὰρ ὅσσον ἐμοὶ ἀρετῇ περιβάλλετον ἵπποι:<br/>
ἀθάνατοί τε γάρ εἰσι, Ποσειδάων δὲ πόρ' αὐτοὺς<br/>
πατρὶ ἐμῷ Πηλῆϊ, ὃ δ' αὖτ' ἐμοὶ ἐγγυάλιξεν.<br/>
ἀλλ' ἤτοι μὲν ἐγὼ μενέω καὶ μώνυχες ἵπποι:<br/>
τοίου γὰρ κλέος ἐσθλὸν ἀπώλεσαν ἡνιόχοιο<br/>
ἠπίου, ὅς σφωϊν μάλα πολλάκις ὑγρὸν ἔλαιον<br/>
χαιτάων κατέχευε λοέσσας ὕδατι λευκῷ.<br/>
τὸν τώ γ' ἑσταότες πενθείετον, οὔδεϊ δέ σφι<br/>
χαῖται ἐρηρέδαται, τὼ δ' ἕστατον ἀχνυμένω κῆρ.<br/>
ἄλλοι δὲ στέλλεσθε κατὰ στρατόν, ὅς τις Ἀχαιῶν<br/>
ἵπποισίν τε πέποιθε καὶ ἅρμασι κολλητοῖσιν.<br/>
ὣς φάτο Πηλεί̈δης, ταχέες δ' ἱππῆες ἄγερθεν.<br/>
ὦρτο πολὺ πρῶτος μὲν ἄναξ ἀνδρῶν Εὔμηλος<br/>
Ἀδμήτου φίλος υἱός, ὃς ἱπποσύνῃ ἐκέκαστο:<br/>
τῷ δ' ἐπὶ Τυδεί̈δης ὦρτο κρατερὸς Διομήδης,<br/>
ἵππους δὲ Τρῳοὺς ὕπαγε ζυγόν, οὕς ποτ' ἀπηύρα<br/>
Αἰνείαν, ἀτὰρ αὐτὸν ὑπεξεσάωσεν Ἀπόλλων.<br/>
τῷ δ' ἄρ' ἐπ' Ἀτρεί̈δης ὦρτο ξανθὸς Μενέλαος<br/>
διογενής, ὑπὸ δὲ ζυγὸν ἤγαγεν ὠκέας ἵππους<br/>
Αἴθην τὴν Ἀγαμεμνονέην τὸν ἑόν τε Πόδαργον:<br/>
τὴν Ἀγαμέμνονι δῶκ' Ἀγχισιάδης Ἐχέπωλος<br/>
δῶρ', ἵνα μή οἱ ἕποιθ' ὑπὸ Ἴλιον ἠνεμόεσσαν,<br/>
ἀλλ' αὐτοῦ τέρποιτο μένων: μέγα γάρ οἱ ἔδωκε<br/>
Ζεὺς ἄφενος, ναῖεν δ' ὅ γ' ἐν εὐρυχόρῳ Σικυῶνι:<br/>
τὴν ὅ γ' ὑπὸ ζυγὸν ἦγε μέγα δρόμου ἰσχανόωσαν.<br/>
Ἀντίλοχος δὲ τέταρτος ἐύ̈τριχας ὁπλίσαθ' ἵππους,<br/>
Νέστορος ἀγλαὸς υἱὸς ὑπερθύμοιο ἄνακτος<br/>
τοῦ Νηληϊάδαο: Πυλοιγενέες δέ οἱ ἵπποι<br/>
ὠκύποδες φέρον ἅρμα: πατὴρ δέ οἱ ἄγχι παραστὰς<br/>
μυθεῖτ' εἰς ἀγαθὰ φρονέων νοέοντι καὶ αὐτῷ:<br/>
Ἀντίλοχ' ἤτοι μέν σε νέον περ ἐόντ' ἐφίλησαν<br/>
Ζεύς τε Ποσειδάων τε, καὶ ἱπποσύνας ἐδίδαξαν<br/>
παντοίας: τὼ καί σε διδασκέμεν οὔ τι μάλα χρεώ:<br/>
οἶσθα γὰρ εὖ περὶ τέρμαθ' ἑλισσέμεν: ἀλλά τοι ἵπποι<br/>
βάρδιστοι θείειν: τώ τ' οἴω λοίγι' ἔσεσθαι.<br/>
τῶν δ' ἵπποι μὲν ἔασιν ἀφάρτεροι, οὐδὲ μὲν αὐτοὶ<br/>
πλείονα ἴσασιν σέθεν αὐτοῦ μητίσασθαι.<br/>
ἀλλ' ἄγε δὴ σὺ φίλος μῆτιν ἐμβάλλεο θυμῷ<br/>
παντοίην, ἵνα μή σε παρεκπροφύγῃσιν ἄεθλα.<br/>
μήτι τοι δρυτόμος μέγ' ἀμείνων ἠὲ βίηφι:<br/>
μήτι δ' αὖτε κυβερνήτης ἐνὶ οἴνοπι πόντῳ<br/>
νῆα θοὴν ἰθύνει ἐρεχθομένην ἀνέμοισι:<br/>
μήτι δ' ἡνίοχος περιγίγνεται ἡνιόχοιο.<br/>
ἀλλ' ὃς μέν θ' ἵπποισι καὶ ἅρμασιν οἷσι πεποιθὼς<br/>
ἀφραδέως ἐπὶ πολλὸν ἑλίσσεται ἔνθα καὶ ἔνθα,<br/>
ἵπποι δὲ πλανόωνται ἀνὰ δρόμον, οὐδὲ κατίσχει:<br/>
ὃς δέ κε κέρδεα εἰδῇ ἐλαύνων ἥσσονας ἵππους,<br/>
αἰεὶ τέρμ' ὁρόων στρέφει ἐγγύθεν, οὐδέ ἑ λήθει<br/>
ὅππως τὸ πρῶτον τανύσῃ βοέοισιν ἱμᾶσιν,<br/>
ἀλλ' ἔχει ἀσφαλέως καὶ τὸν προὔχοντα δοκεύει.<br/>
σῆμα δέ τοι ἐρέω μάλ' ἀριφραδές, οὐδέ σε λήσει.<br/>
ἕστηκε ξύλον αὖον ὅσον τ' ὄργυι' ὑπὲρ αἴης<br/>
ἢ δρυὸς ἢ πεύκης: τὸ μὲν οὐ καταπύθεται ὄμβρῳ,<br/>
λᾶε δὲ τοῦ ἑκάτερθεν ἐρηρέδαται δύο λευκὼ<br/>
ἐν ξυνοχῇσιν ὁδοῦ, λεῖος δ' ἱππόδρομος ἀμφὶς<br/>
ἤ τευ σῆμα βροτοῖο πάλαι κατατεθνηῶτος,<br/>
ἢ τό γε νύσσα τέτυκτο ἐπὶ προτέρων ἀνθρώπων,<br/>
καὶ νῦν τέρματ' ἔθηκε ποδάρκης δῖος Ἀχιλλεύς.<br/>
τῷ σὺ μάλ' ἐγχρίμψας ἐλάαν σχεδὸν ἅρμα καὶ ἵππους,<br/>
αὐτὸς δὲ κλινθῆναι ἐϋπλέκτῳ ἐνὶ δίφρῳ<br/>
ἦκ' ἐπ' ἀριστερὰ τοῖιν: ἀτὰρ τὸν δεξιὸν ἵππον<br/>
κένσαι ὁμοκλήσας, εἶξαί τέ οἱ ἡνία χερσίν.<br/>
ἐν νύσσῃ δέ τοι ἵππος ἀριστερὸς ἐγχριμφθήτω,<br/>
ὡς ἄν τοι πλήμνη γε δοάσσεται ἄκρον ἱκέσθαι<br/>
κύκλου ποιητοῖο: λίθου δ' ἀλέασθαι ἐπαυρεῖν,<br/>
μή πως ἵππους τε τρώσῃς κατά θ' ἅρματα ἄξῃς:<br/>
χάρμα δὲ τοῖς ἄλλοισιν, ἐλεγχείη δὲ σοὶ αὐτῷ<br/>
ἔσσεται: ἀλλὰ φίλος φρονέων πεφυλαγμένος εἶναι.<br/>
εἰ γάρ κ' ἐν νύσσῃ γε παρεξελάσῃσθα διώκων,<br/>
οὐκ ἔσθ' ὅς κέ σ' ἕλῃσι μετάλμενος οὐδὲ παρέλθῃ,<br/>
οὐδ' εἴ κεν μετόπισθεν Ἀρίονα δῖον ἐλαύνοι<br/>
Ἀδρήστου ταχὺν ἵππον, ὃς ἐκ θεόφιν γένος ἦεν,<br/>
ἢ τοὺς Λαομέδοντος, οἳ ἐνθάδε γ' ἔτραφεν ἐσθλοί.</ruby>

<ruby><rtc lang="grc" translate="no">ὣς εἰπὼν Νέστωρ Νηλήϊος ἂψ ἐνὶ χώρῃ<br/>
ἕζετ', ἐπεὶ ᾧ παιδὶ ἑκάστου πείρατ' ἔειπε.<br/>
Μηριόνης δ' ἄρα πέμπτος ἐύ̈τριχας ὁπλίσαθ' ἵππους.<br/>
ἂν δ' ἔβαν ἐς δίφρους, ἐν δὲ κλήρους ἐβάλοντο:<br/>
πάλλ' Ἀχιλεύς, ἐκ δὲ κλῆρος θόρε Νεστορίδαο<br/>
Ἀντιλόχου: μετὰ τὸν δ' ἔλαχε κρείων Εὔμηλος:<br/>
τῷ δ' ἄρ' ἐπ' Ἀτρεί̈δης δουρὶ κλειτὸς Μενέλαος,<br/>
τῷ δ' ἐπὶ Μηριόνης λάχ' ἐλαυνέμεν: ὕστατος αὖτε<br/>
Τυδεί̈δης ὄχ' ἄριστος ἐὼν λάχ' ἐλαυνέμεν ἵππους.<br/>
στὰν δὲ μεταστοιχί, σήμηνε δὲ τέρματ' Ἀχιλλεὺς<br/>
τηλόθεν ἐν λείῳ πεδίῳ: παρὰ δὲ σκοπὸν εἷσεν<br/>
ἀντίθεον Φοίνικα ὀπάονα πατρὸς ἑοῖο,<br/>
ὡς μεμνέῳτο δρόμους καὶ ἀληθείην ἀποείποι.</ruby>

<ruby><rtc lang="grc" translate="no">οἳ δ' ἅμα πάντες ἐφ' ἵπποιιν μάστιγας ἄειραν,<br/>
πέπληγόν θ' ἱμᾶσιν, ὁμόκλησάν τ' ἐπέεσσιν<br/>
ἐσσυμένως: οἳ δ' ὦκα διέπρησσον πεδίοιο<br/>
νόσφι νεῶν ταχέως: ὑπὸ δὲ στέρνοισι κονίη<br/>
ἵστατ' ἀειρομένη ὥς τε νέφος ἠὲ θύελλα,<br/>
χαῖται δ' ἐρρώοντο μετὰ πνοιῇς ἀνέμοιο.<br/>
ἅρματα δ' ἄλλοτε μὲν χθονὶ πίλνατο πουλυβοτείρῃ,<br/>
ἄλλοτε δ' ἀί̈ξασκε μετήορα: τοὶ δ' ἐλατῆρες<br/>
ἕστασαν ἐν δίφροισι, πάτασσε δὲ θυμὸς ἑκάστου<br/>
νίκης ἱεμένων: κέκλοντο δὲ οἷσιν ἕκαστος<br/>
ἵπποις, οἳ δ' ἐπέτοντο κονίοντες πεδίοιο.</ruby>

<ruby><rtc lang="grc" translate="no">ἀλλ' ὅτε δὴ πύματον τέλεον δρόμον ὠκέες ἵπποι<br/>
ἂψ ἐφ' ἁλὸς πολιῆς, τότε δὴ ἀρετή γε ἑκάστου<br/>
φαίνετ', ἄφαρ δ' ἵπποισι τάθη δρόμος: ὦκα δ' ἔπειτα<br/>
αἳ Φηρητιάδαο ποδώκεες ἔκφερον ἵπποι.<br/>
τὰς δὲ μετ' ἐξέφερον Διομήδεος ἄρσενες ἵπποι<br/>
Τρώϊοι, οὐδέ τι πολλὸν ἄνευθ' ἔσαν, ἀλλὰ μάλ' ἐγγύς:<br/>
αἰεὶ γὰρ δίφρου ἐπιβησομένοισιν ἐί̈κτην,<br/>
πνοιῇ δ' Εὐμήλοιο μετάφρενον εὐρέε τ' ὤμω<br/>
θέρμετ': ἐπ' αὐτῷ γὰρ κεφαλὰς καταθέντε πετέσθην.<br/>
καί νύ κεν ἢ παρέλασσ' ἢ ἀμφήριστον ἔθηκεν,<br/>
εἰ μὴ Τυδέος υἷϊ κοτέσσατο Φοῖβος Ἀπόλλων,<br/>
ὅς ῥά οἱ ἐκ χειρῶν ἔβαλεν μάστιγα φαεινήν.<br/>
τοῖο δ' ἀπ' ὀφθαλμῶν χύτο δάκρυα χωομένοιο,<br/>
οὕνεκα τὰς μὲν ὅρα ἔτι καὶ πολὺ μᾶλλον ἰούσας,<br/>
οἳ δέ οἱ ἐβλάφθησαν ἄνευ κέντροιο θέοντες.<br/>
οὐδ' ἄρ' Ἀθηναίην ἐλεφηράμενος λάθ' Ἀπόλλων<br/>
Τυδεί̈δην, μάλα δ' ὦκα μετέσσυτο ποιμένα λαῶν,<br/>
δῶκε δέ οἱ μάστιγα, μένος δ' ἵπποισιν ἐνῆκεν:<br/>
ἣ δὲ μετ' Ἀδμήτου υἱὸν κοτέουσ' ἐβεβήκει,<br/>
ἵππειον δέ οἱ ἦξε θεὰ ζυγόν: αἳ δέ οἱ ἵπποι<br/>
ἀμφὶς ὁδοῦ δραμέτην, ῥυμὸς δ' ἐπὶ γαῖαν ἐλύσθη.<br/>
αὐτὸς δ' ἐκ δίφροιο παρὰ τροχὸν ἐξεκυλίσθη,<br/>
ἀγκῶνάς τε περιδρύφθη στόμα τε ῥῖνάς τε,<br/>
θρυλίχθη δὲ μέτωπον ἐπ' ὀφρύσι: τὼ δέ οἱ ὄσσε<br/>
δακρυόφι πλῆσθεν, θαλερὴ δέ οἱ ἔσχετο φωνή.<br/>
Τυδεί̈δης δὲ παρατρέψας ἔχε μώνυχας ἵππους,<br/>
πολλὸν τῶν ἄλλων ἐξάλμενος: ἐν γὰρ Ἀθήνη<br/>
ἵπποις ἧκε μένος καὶ ἐπ' αὐτῷ κῦδος ἔθηκε.<br/>
τῷ δ' ἄρ' ἐπ' Ἀτρεί̈δης εἶχε ξανθὸς Μενέλαος.<br/>
Ἀντίλοχος δ' ἵπποισιν ἐκέκλετο πατρὸς ἑοῖο:<br/>
ἔμβητον καὶ σφῶϊ: τιταίνετον ὅττι τάχιστα.<br/>
ἤτοι μὲν κείνοισιν ἐριζέμεν οὔ τι κελεύω<br/>
Τυδεί̈δεω ἵπποισι δαί̈φρονος, οἷσιν Ἀθήνη<br/>
νῦν ὤρεξε τάχος καὶ ἐπ' αὐτῷ κῦδος ἔθηκεν:<br/>
ἵππους δ' Ἀτρεί̈δαο κιχάνετε, μὴ δὲ λίπησθον,<br/>
καρπαλίμως, μὴ σφῶϊν ἐλεγχείην καταχεύῃ<br/>
Αἴθη θῆλυς ἐοῦσα: τί ἢ λείπεσθε φέριστοι;<br/>
ὧδε γὰρ ἐξερέω, καὶ μὴν τετελεσμένον ἔσται:<br/>
οὐ σφῶϊν κομιδὴ παρὰ Νέστορι ποιμένι λαῶν<br/>
ἔσσεται, αὐτίκα δ' ὔμμε κατακτενεῖ ὀξέϊ χαλκῷ,<br/>
αἴ κ' ἀποκηδήσαντε φερώμεθα χεῖρον ἄεθλον.<br/>
ἀλλ' ἐφομαρτεῖτον καὶ σπεύδετον ὅττι τάχιστα:<br/>
ταῦτα δ' ἐγὼν αὐτὸς τεχνήσομαι ἠδὲ νοήσω<br/>
στεινωπῷ ἐν ὁδῷ παραδύμεναι, οὐδέ με λήσει.</ruby>

<ruby><rtc lang="grc" translate="no">ὣς ἔφαθ', οἳ δὲ ἄνακτος ὑποδείσαντες ὁμοκλὴν<br/>
μᾶλλον ἐπιδραμέτην ὀλίγον χρόνον: αἶψα δ' ἔπειτα<br/>
στεῖνος ὁδοῦ κοίλης ἴδεν Ἀντίλοχος μενεχάρμης.<br/>
ῥωχμὸς ἔην γαίης, ᾗ χειμέριον ἀλὲν ὕδωρ<br/>
ἐξέρρηξεν ὁδοῖο, βάθυνε δὲ χῶρον ἅπαντα:<br/>
τῇ ῥ' εἶχεν Μενέλαος ἁματροχιὰς ἀλεείνων.<br/>
Ἀντίλοχος δὲ παρατρέψας ἔχε μώνυχας ἵππους<br/>
ἐκτὸς ὁδοῦ, ὀλίγον δὲ παρακλίνας ἐδίωκεν.<br/>
Ἀτρεί̈δης δ' ἔδεισε καὶ Ἀντιλόχῳ ἐγεγώνει:<br/>
Ἀντίλοχ' ἀφραδέως ἱππάζεαι, ἀλλ' ἄνεχ' ἵππους:<br/>
στεινωπὸς γὰρ ὁδός, τάχα δ' εὐρυτέρη παρελάσσαι:<br/>
μή πως ἀμφοτέρους δηλήσεαι ἅρματι κύρσας.<br/>
ὣς ἔφατ', Ἀντίλοχος δ' ἔτι καὶ πολὺ μᾶλλον ἔλαυνε<br/>
κέντρῳ ἐπισπέρχων ὡς οὐκ ἀί̈οντι ἐοικώς.<br/>
ὅσσα δὲ δίσκου οὖρα κατωμαδίοιο πέλονται,<br/>
ὅν τ' αἰζηὸς ἀφῆκεν ἀνὴρ πειρώμενος ἥβης,<br/>
τόσσον ἐπιδραμέτην: αἳ δ' ἠρώησαν ὀπίσσω<br/>
Ἀτρεί̈δεω: αὐτὸς γὰρ ἑκὼν μεθέηκεν ἐλαύνειν<br/>
μή πως συγκύρσειαν ὁδῷ ἔνι μώνυχες ἵπποι,<br/>
δίφρους τ' ἀνστρέψειαν ἐϋπλεκέας, κατὰ δ' αὐτοὶ<br/>
ἐν κονίῃσι πέσοιεν ἐπειγόμενοι περὶ νίκης.<br/>
τὸν καὶ νεικείων προσέφη ξανθὸς Μενέλαος:<br/>
Ἀντίλοχ' οὔ τις σεῖο βροτῶν ὀλοώτερος ἄλλος:<br/>
ἔρρ', ἐπεὶ οὔ σ' ἔτυμόν γε φάμεν πεπνῦσθαι Ἀχαιοί.<br/>
ἀλλ' οὐ μὰν οὐδ' ὧς ἄτερ ὅρκου οἴσῃ ἄεθλον.</ruby>

<ruby><rtc lang="grc" translate="no">ὣς εἰπὼν ἵπποισιν ἐκέκλετο φώνησέν τε:<br/>
μή μοι ἐρύκεσθον μὴ δ' ἕστατον ἀχνυμένω κῆρ.<br/>
φθήσονται τούτοισι πόδες καὶ γοῦνα καμόντα<br/>
ἢ ὑμῖν: ἄμφω γὰρ ἀτέμβονται νεότητος.</ruby>

<ruby><rtc lang="grc" translate="no">ὣς ἔφαθ', οἳ δὲ ἄνακτος ὑποδείσαντες ὁμοκλὴν<br/>
μᾶλλον ἐπιδραμέτην, τάχα δέ σφισιν ἄγχι γένοντο.</ruby>

<ruby><rtc lang="grc" translate="no">Ἀργεῖοι δ' ἐν ἀγῶνι καθήμενοι εἰσορόωντο<br/>
ἵππους: τοὶ δὲ πέτοντο κονίοντες πεδίοιο.<br/>
πρῶτος δ' Ἰδομενεὺς Κρητῶν ἀγὸς ἐφράσαθ' ἵππους:<br/>
ἧστο γὰρ ἐκτὸς ἀγῶνος ὑπέρτατος ἐν περιωπῇ:<br/>
τοῖο δ' ἄνευθεν ἐόντος ὁμοκλητῆρος ἀκούσας<br/>
ἔγνω, φράσσατο δ' ἵππον ἀριπρεπέα προὔχοντα,<br/>
ὃς τὸ μὲν ἄλλο τόσον φοῖνιξ ἦν, ἐν δὲ μετώπῳ<br/>
λευκὸν σῆμα τέτυκτο περίτροχον ἠύ̈τε μήνη.<br/>
στῆ δ' ὀρθὸς καὶ μῦθον ἐν Ἀργείοισιν ἔειπεν:<br/>
ὦ φίλοι Ἀργείων ἡγήτορες ἠδὲ μέδοντες<br/>
οἶος ἐγὼν ἵππους αὐγάζομαι ἦε καὶ ὑμεῖς;<br/>
ἄλλοι μοι δοκέουσι παροίτεροι ἔμμεναι ἵπποι,<br/>
ἄλλος δ' ἡνίοχος ἰνδάλλεται: αἳ δέ που αὐτοῦ<br/>
ἔβλαβεν ἐν πεδίῳ, αἳ κεῖσέ γε φέρτεραι ἦσαν:<br/>
ἤτοι γὰρ τὰς πρῶτα ἴδον περὶ τέρμα βαλούσας,<br/>
νῦν δ' οὔ πῃ δύναμαι ἰδέειν: πάντῃ δέ μοι ὄσσε<br/>
Τρωϊκὸν ἂμ πεδίον παπταίνετον εἰσορόωντι:<br/>
ἦε τὸν ἡνίοχον φύγον ἡνία, οὐδὲ δυνάσθη<br/>
εὖ σχεθέειν περὶ τέρμα καὶ οὐκ ἐτύχησεν ἑλίξας:<br/>
ἔνθά μιν ἐκπεσέειν ὀί̈ω σύν θ' ἅρματα ἆξαι,<br/>
αἳ δ' ἐξηρώησαν, ἐπεὶ μένος ἔλλαβε θυμόν.<br/>
ἀλλὰ ἴδεσθε καὶ ὔμμες ἀνασταδόν: οὐ γὰρ ἔγωγε<br/>
εὖ διαγιγνώσκω: δοκέει δέ μοι ἔμμεναι ἀνὴρ<br/>
Αἰτωλὸς γενεήν, μετὰ δ' Ἀργείοισιν ἀνάσσει<br/>
Τυδέος ἱπποδάμου υἱὸς κρατερὸς Διομήδης.<br/>
τὸν δ' αἰσχρῶς ἐνένιπεν Ὀϊλῆος ταχὺς Αἴας:<br/>
Ἰδομενεῦ τί πάρος λαβρεύεαι; αἳ δέ τ' ἄνευθεν<br/>
ἵπποι ἀερσίποδες πολέος πεδίοιο δίενται.<br/>
οὔτε νεώτατός ἐσσι μετ' Ἀργείοισι τοσοῦτον,<br/>
οὔτέ τοι ὀξύτατον κεφαλῆς ἐκδέρκεται ὄσσε:<br/>
ἀλλ' αἰεὶ μύθοις λαβρεύεαι: οὐδέ τί σε χρὴ<br/>
λαβραγόρην ἔμεναι: πάρα γὰρ καὶ ἀμείνονες ἄλλοι.<br/>
ἵπποι δ' αὐταὶ ἔασι παροίτεραι, αἳ τὸ πάρος περ,<br/>
Εὐμήλου, ἐν δ' αὐτὸς ἔχων εὔληρα βέβηκε.</ruby>

<ruby><rtc lang="grc" translate="no">τὸν δὲ χολωσάμενος Κρητῶν ἀγὸς ἀντίον ηὔδα:<br/>
Αἶαν νεῖκος ἄριστε κακοφραδὲς ἄλλά τε πάντα<br/>
δεύεαι Ἀργείων, ὅτι τοι νόος ἐστὶν ἀπηνής.<br/>
δεῦρό νυν ἢ τρίποδος περιδώμεθον ἠὲ λέβητος,<br/>
ἴστορα δ' Ἀτρεί̈δην Ἀγαμέμνονα θείομεν ἄμφω,<br/>
ὁππότεραι πρόσθ' ἵπποι, ἵνα γνώῃς ἀποτίνων.</ruby>

<ruby><rtc lang="grc" translate="no">ὣς ἔφατ', ὄρνυτο δ' αὐτίκ' Ὀϊλῆος ταχὺς Αἴας<br/>
χωόμενος χαλεποῖσιν ἀμείψασθαι ἐπέεσσι:<br/>
καί νύ κε δὴ προτέρω ἔτ' ἔρις γένετ' ἀμφοτέροισιν,<br/>
εἰ μὴ Ἀχιλλεὺς αὐτὸς ἀνίστατο καὶ φάτο μῦθον:<br/>
μηκέτι νῦν χαλεποῖσιν ἀμείβεσθον ἐπέεσσιν<br/>
Αἶαν Ἰδομενεῦ τε κακοῖς, ἐπεὶ οὐδὲ ἔοικε.<br/>
καὶ δ' ἄλλῳ νεμεσᾶτον ὅτις τοιαῦτά γε ῥέζοι.<br/>
ἀλλ' ὑμεῖς ἐν ἀγῶνι καθήμενοι εἰσοράασθε<br/>
ἵππους: οἳ δὲ τάχ' αὐτοὶ ἐπειγόμενοι περὶ νίκης<br/>
ἐνθάδ' ἐλεύσονται: τότε δὲ γνώσεσθε ἕκαστος<br/>
ἵππους Ἀργείων, οἳ δεύτεροι οἵ τε πάροιθεν.</ruby>

<ruby><rtc lang="grc" translate="no">ὣς φάτο, Τυδεί̈δης δὲ μάλα σχεδὸν ἦλθε διώκων,<br/>
μάστι δ' αἰὲν ἔλαυνε κατωμαδόν: οἳ δέ οἱ ἵπποι<br/>
ὑψόσ' ἀειρέσθην ῥίμφα πρήσσοντε κέλευθον.<br/>
αἰεὶ δ' ἡνίοχον κονίης ῥαθάμιγγες ἔβαλλον,<br/>
ἅρματα δὲ χρυσῷ πεπυκασμένα κασσιτέρῳ τε<br/>
ἵπποις ὠκυπόδεσσιν ἐπέτρεχον: οὐδέ τι πολλὴ<br/>
γίγνετ' ἐπισσώτρων ἁρματροχιὴ κατόπισθεν<br/>
ἐν λεπτῇ κονίῃ: τὼ δὲ σπεύδοντε πετέσθην.<br/>
στῆ δὲ μέσῳ ἐν ἀγῶνι, πολὺς δ' ἀνεκήκιεν ἱδρὼς<br/>
ἵππων ἔκ τε λόφων καὶ ἀπὸ στέρνοιο χαμᾶζε.<br/>
αὐτὸς δ' ἐκ δίφροιο χαμαὶ θόρε παμφανόωντος,<br/>
κλῖνε δ' ἄρα μάστιγα ποτὶ ζυγόν: οὐδὲ μάτησεν<br/>
ἴφθιμος Σθένελος, ἀλλ' ἐσσυμένως λάβ' ἄεθλον,<br/>
δῶκε δ' ἄγειν ἑτάροισιν ὑπερθύμοισι γυναῖκα<br/>
καὶ τρίποδ' ὠτώεντα φέρειν: ὃ δ' ἔλυεν ὑφ' ἵππους.<br/>
τῷ δ' ἄρ' ἐπ' Ἀντίλοχος Νηλήϊος ἤλασεν ἵππους<br/>
κέρδεσιν, οὔ τι τάχει γε, παραφθάμενος Μενέλαον:<br/>
ἀλλὰ καὶ ὧς Μενέλαος ἔχ' ἐγγύθεν ὠκέας ἵππους.<br/>
ὅσσον δὲ τροχοῦ ἵππος ἀφίσταται, ὅς ῥα ἄνακτα<br/>
ἕλκῃσιν πεδίοιο τιταινόμενος σὺν ὄχεσφι:<br/>
τοῦ μέν τε ψαύουσιν ἐπισσώτρου τρίχες ἄκραι<br/>
οὐραῖαι: ὃ δέ τ' ἄγχι μάλα τρέχει, οὐδέ τι πολλὴ<br/>
χώρη μεσσηγὺς πολέος πεδίοιο θέοντος:<br/>
τόσσον δὴ Μενέλαος ἀμύμονος Ἀντιλόχοιο<br/>
λείπετ': ἀτὰρ τὰ πρῶτα καὶ ἐς δίσκουρα λέλειπτο,<br/>
ἀλλά μιν αἶψα κίχανεν: ὀφέλλετο γὰρ μένος ἠὺ̈<br/>
ἵππου τῆς Ἀγαμεμνονέης καλλίτριχος Αἴθης:<br/>
εἰ δέ κ' ἔτι προτέρω γένετο δρόμος ἀμφοτέροισι,<br/>
τώ κέν μιν παρέλασσ' οὐδ' ἀμφήριστον ἔθηκεν.<br/>
αὐτὰρ Μηριόνης θεράπων ἐὺ̈ς Ἰδομενῆος<br/>
λείπετ' ἀγακλῆος Μενελάου δουρὸς ἐρωήν:<br/>
βάρδιστοι μὲν γάρ οἱ ἔσαν καλλίτριχες ἵπποι,<br/>
ἤκιστος δ' ἦν αὐτὸς ἐλαυνέμεν ἅρμ' ἐν ἀγῶνι.<br/>
υἱὸς δ' Ἀδμήτοιο πανύστατος ἤλυθεν ἄλλων<br/>
ἕλκων ἅρματα καλὰ ἐλαύνων πρόσσοθεν ἵππους.<br/>
τὸν δὲ ἰδὼν ᾤκτειρε ποδάρκης δῖος Ἀχιλλεύς,<br/>
στὰς δ' ἄρ' ἐν Ἀργείοις ἔπεα πτερόεντ' ἀγόρευε:<br/>
λοῖσθος ἀνὴρ ὤριστος ἐλαύνει μώνυχας ἵππους:<br/>
ἀλλ' ἄγε δή οἱ δῶμεν ἀέθλιον ὡς ἐπιεικὲς<br/>
δεύτερ': ἀτὰρ τὰ πρῶτα φερέσθω Τυδέος υἱός.</ruby>

<ruby><rtc lang="grc" translate="no">ὣς ἔφαθ', οἳ δ' ἄρα πάντες ἐπῄνεον ὡς ἐκέλευε.<br/>
καί νύ κέ οἱ πόρεν ἵππον, ἐπῄνησαν γὰρ Ἀχαιοί,<br/>
εἰ μὴ ἄρ' Ἀντίλοχος μεγαθύμου Νέστορος υἱὸς<br/>
Πηλεί̈δην Ἀχιλῆα δίκῃ ἠμείψατ' ἀναστάς:<br/>
ὦ Ἀχιλεῦ μάλα τοι κεχολώσομαι αἴ κε τελέσσῃς<br/>
τοῦτο ἔπος: μέλλεις γὰρ ἀφαιρήσεσθαι ἄεθλον<br/>
τὰ φρονέων ὅτι οἱ βλάβεν ἅρματα καὶ ταχέ' ἵππω<br/>
αὐτός τ' ἐσθλὸς ἐών: ἀλλ' ὤφελεν ἀθανάτοισιν<br/>
εὔχεσθαι: τό κεν οὔ τι πανύστατος ἦλθε διώκων.<br/>
εἰ δέ μιν οἰκτίρεις καί τοι φίλος ἔπλετο θυμῷ<br/>
ἔστί τοι ἐν κλισίῃ χρυσὸς πολύς, ἔστι δὲ χαλκὸς<br/>
καὶ πρόβατ', εἰσὶ δέ τοι δμῳαὶ καὶ μώνυχες ἵπποι:<br/>
τῶν οἱ ἔπειτ' ἀνελὼν δόμεναι καὶ μεῖζον ἄεθλον<br/>
ἠὲ καὶ αὐτίκα νῦν, ἵνα σ' αἰνήσωσιν Ἀχαιοί.<br/>
τὴν δ' ἐγὼ οὐ δώσω: περὶ δ' αὐτῆς πειρηθήτω<br/>
ἀνδρῶν ὅς κ' ἐθέλῃσιν ἐμοὶ χείρεσσι μάχεσθαι.</ruby>

<ruby><rtc lang="grc" translate="no">ὣς φάτο, μείδησεν δὲ ποδάρκης δῖος Ἀχιλλεὺς<br/>
χαίρων Ἀντιλόχῳ, ὅτι οἱ φίλος ἦεν ἑταῖρος:<br/>
καί μιν ἀμειβόμενος ἔπεα πτερόεντα προσηύδα:<br/>
Ἀντίλοχ', εἰ μὲν δή με κελεύεις οἴκοθεν ἄλλο<br/>
Εὐμήλῳ ἐπιδοῦναι, ἐγὼ δέ κε καὶ τὸ τελέσσω.<br/>
δώσω οἱ θώρηκα, τὸν Ἀστεροπαῖον ἀπηύρων<br/>
χάλκεον, ᾧ πέρι χεῦμα φαεινοῦ κασσιτέροιο<br/>
ἀμφιδεδίνηται: πολέος δέ οἱ ἄξιος ἔσται.</ruby>

<ruby><rtc lang="grc" translate="no">ἦ ῥα, καὶ Αὐτομέδοντι φίλῳ ἐκέλευσεν ἑταίρῳ<br/>
οἰσέμεναι κλισίηθεν: ὃ δ' ᾤχετο καί οἱ ἔνεικεν,<br/>
Εὐμήλῳ δ' ἐν χερσὶ τίθει: ὃ δὲ δέξατο χαίρων.</ruby>

<ruby><rtc lang="grc" translate="no">τοῖσι δὲ καὶ Μενέλαος ἀνίστατο θυμὸν ἀχεύων<br/>
Ἀντιλόχῳ ἄμοτον κεχολωμένος: ἐν δ' ἄρα κῆρυξ<br/>
χειρὶ σκῆπτρον ἔθηκε, σιωπῆσαί τε κέλευσεν<br/>
Ἀργείους: ὃ δ' ἔπειτα μετηύδα ἰσόθεος φώς:<br/>
Ἀντίλοχε πρόσθεν πεπνυμένε ποῖον ἔρεξας.<br/>
ᾔσχυνας μὲν ἐμὴν ἀρετήν, βλάψας δέ μοι ἵππους<br/>
τοὺς σοὺς πρόσθε βαλών, οἵ τοι πολὺ χείρονες ἦσαν.<br/>
ἀλλ' ἄγετ' Ἀργείων ἡγήτορες ἠδὲ μέδοντες<br/>
ἐς μέσον ἀμφοτέροισι δικάσσατε, μὴ δ' ἐπ' ἀρωγῇ,<br/>
μή ποτέ τις εἴπῃσιν Ἀχαιῶν χαλκοχιτώνων:<br/>
Ἀντίλοχον ψεύδεσσι βιησάμενος Μενέλαος<br/>
οἴχεται ἵππον ἄγων, ὅτι οἱ πολὺ χείρονες ἦσαν<br/>
ἵπποι, αὐτὸς δὲ κρείσσων ἀρετῇ τε βίῃ τε.<br/>
εἰ δ' ἄγ' ἐγὼν αὐτὸς δικάσω, καί μ' οὔ τινά φημι<br/>
ἄλλον ἐπιπλήξειν Δαναῶν: ἰθεῖα γὰρ ἔσται.<br/>
Ἀντίλοχ' εἰ δ' ἄγε δεῦρο διοτρεφές, ἣ θέμις ἐστί,<br/>
στὰς ἵππων προπάροιθε καὶ ἅρματος, αὐτὰρ ἱμάσθλην<br/>
χερσὶν ἔχε ῥαδινήν, ᾗ περ τὸ πρόσθεν ἔλαυνες,<br/>
ἵππων ἁψάμενος γαιήοχον ἐννοσίγαιον<br/>
ὄμνυθι μὴ μὲν ἑκὼν τὸ ἐμὸν δόλῳ ἅρμα πεδῆσαι.<br/>
τὸν δ' αὖτ' Ἀντίλοχος πεπνυμένος ἀντίον ηὔδα:<br/>
ἄνσχεο νῦν: πολλὸν γὰρ ἔγωγε νεώτερός εἰμι<br/>
σεῖο ἄναξ Μενέλαε, σὺ δὲ πρότερος καὶ ἀρείων.<br/>
οἶσθ' οἷαι νέου ἀνδρὸς ὑπερβασίαι τελέθουσι:<br/>
κραιπνότερος μὲν γάρ τε νόος, λεπτὴ δέ τε μῆτις.<br/>
τώ τοι ἐπιτλήτω κραδίη: ἵππον δέ τοι αὐτὸς<br/>
δώσω, τὴν ἀρόμην. εἰ καί νύ κεν οἴκοθεν ἄλλο<br/>
μεῖζον ἐπαιτήσειας, ἄφαρ κέ τοι αὐτίκα δοῦναι<br/>
βουλοίμην ἢ σοί γε διοτρεφὲς ἤματα πάντα<br/>
ἐκ θυμοῦ πεσέειν καὶ δαίμοσιν εἶναι ἀλιτρός.</ruby>

<ruby><rtc lang="grc" translate="no">ἦ ῥα καὶ ἵππον ἄγων μεγαθύμου Νέστορος υἱὸς<br/>
ἐν χείρεσσι τίθει Μενελάου: τοῖο δὲ θυμὸς<br/>
ἰάνθη ὡς εἴ τε περὶ σταχύεσσιν ἐέρση<br/>
ληί̈ου ἀλδήσκοντος, ὅτε φρίσσουσιν ἄρουραι:<br/>
ὣς ἄρα σοὶ Μενέλαε μετὰ φρεσὶ θυμὸς ἰάνθη.<br/>
καί μιν φωνήσας ἔπεα πτερόεντα προσηύδα:<br/>
Ἀντίλοχε νῦν μέν τοι ἐγὼν ὑποείξομαι αὐτὸς<br/>
χωόμενος, ἐπεὶ οὔ τι παρήορος οὐδ' ἀεσίφρων<br/>
ἦσθα πάρος: νῦν αὖτε νόον νίκησε νεοίη.<br/>
δεύτερον αὖτ' ἀλέασθαι ἀμείνονας ἠπεροπεύειν.<br/>
οὐ γάρ κέν με τάχ' ἄλλος ἀνὴρ παρέπεισεν Ἀχαιῶν.<br/>
ἀλλὰ σὺ γὰρ δὴ πολλὰ πάθες καὶ πολλὰ μόγησας<br/>
σός τε πατὴρ ἀγαθὸς καὶ ἀδελφεὸς εἵνεκ' ἐμεῖο:<br/>
τώ τοι λισσομένῳ ἐπιπείσομαι, ἠδὲ καὶ ἵππον<br/>
δώσω ἐμήν περ ἐοῦσαν, ἵνα γνώωσι καὶ οἵδε<br/>
ὡς ἐμὸς οὔ ποτε θυμὸς ὑπερφίαλος καὶ ἀπηνής.</ruby>

<ruby><rtc lang="grc" translate="no">ἦ ῥα, καὶ Ἀντιλόχοιο Νοήμονι δῶκεν ἑταίρῳ<br/>
ἵππον ἄγειν: ὃ δ' ἔπειτα λέβηθ' ἕλε παμφανόωντα.<br/>
Μηριόνης δ' ἀνάειρε δύω χρυσοῖο τάλαντα<br/>
τέτρατος, ὡς ἔλασεν. πέμπτον δ' ὑπελείπετ' ἄεθλον,<br/>
ἀμφίθετος φιάλη: τὴν Νέστορι δῶκεν Ἀχιλλεὺς<br/>
Ἀργείων ἀν' ἀγῶνα φέρων, καὶ ἔειπε παραστάς:<br/>
τῆ νῦν, καὶ σοὶ τοῦτο γέρον κειμήλιον ἔστω<br/>
Πατρόκλοιο τάφου μνῆμ' ἔμμεναι: οὐ γὰρ ἔτ' αὐτὸν<br/>
ὄψῃ ἐν Ἀργείοισι: δίδωμι δέ τοι τόδ' ἄεθλον<br/>
αὔτως: οὐ γὰρ πύξ γε μαχήσεαι, οὐδὲ παλαίσεις,<br/>
οὐδ' ἔτ' ἀκοντιστὺν ἐσδύσεαι, οὐδὲ πόδεσσι<br/>
θεύσεαι: ἤδη γὰρ χαλεπὸν κατὰ γῆρας ἐπείγει.</ruby>

<ruby><rtc lang="grc" translate="no">ὣς εἰπὼν ἐν χερσὶ τίθει: ὃ δ' ἐδέξατο χαίρων,<br/>
καί μιν φωνήσας ἔπεα πτερόεντα προσηύδα:<br/>
ναὶ δὴ ταῦτά γε πάντα τέκος κατὰ μοῖραν ἔειπες:<br/>
οὐ γὰρ ἔτ' ἔμπεδα γυῖα φίλος πόδες, οὐδέ τι χεῖρες<br/>
ὤμων ἀμφοτέρωθεν ἐπαί̈σσονται ἐλαφραί.<br/>
εἴθ' ὣς ἡβώοιμι βίη τέ μοι ἔμπεδος εἴη<br/>
ὡς ὁπότε κρείοντ' Ἀμαρυγκέα θάπτον Ἐπειοὶ<br/>
Βουπρασίῳ, παῖδες δ' ἔθεσαν βασιλῆος ἄεθλα:<br/>
ἔνθ' οὔ τίς μοι ὁμοῖος ἀνὴρ γένετ', οὔτ' ἄρ' Ἐπειῶν<br/>
οὔτ' αὐτῶν Πυλίων οὔτ' Αἰτωλῶν μεγαθύμων.<br/>
πὺξ μὲν ἐνίκησα Κλυτομήδεα Ἤνοπος υἱόν,<br/>
Ἀγκαῖον δὲ πάλῃ Πλευρώνιον, ὅς μοι ἀνέστη:<br/>
Ἴφικλον δὲ πόδεσσι παρέδραμον ἐσθλὸν ἐόντα,<br/>
δουρὶ δ' ὑπειρέβαλον Φυλῆά τε καὶ Πολύδωρον.<br/>
οἴοισίν μ' ἵπποισι παρήλασαν Ἀκτορίωνε<br/>
πλήθει πρόσθε βαλόντες ἀγασσάμενοι περὶ νίκης,<br/>
οὕνεκα δὴ τὰ μέγιστα παρ' αὐτόθι λείπετ' ἄεθλα.<br/>
οἳ δ' ἄρ' ἔσαν δίδυμοι: ὃ μὲν ἔμπεδον ἡνιόχευεν,<br/>
ἔμπεδον ἡνιόχευ', ὃ δ' ἄρα μάστιγι κέλευεν.<br/>
ὥς ποτ' ἔον: νῦν αὖτε νεώτεροι ἀντιοώντων<br/>
ἔργων τοιούτων: ἐμὲ δὲ χρὴ γήραϊ λυγρῷ<br/>
πείθεσθαι, τότε δ' αὖτε μετέπρεπον ἡρώεσσιν.<br/>
ἀλλ' ἴθι καὶ σὸν ἑταῖρον ἀέθλοισι κτερέϊζε.<br/>
τοῦτο δ' ἐγὼ πρόφρων δέχομαι, χαίρει δέ μοι ἦτορ,<br/>
ὥς μευ ἀεὶ μέμνησαι ἐνηέος, οὐδέ σε λήθω,<br/>
τιμῆς ἧς τέ μ' ἔοικε τετιμῆσθαι μετ' Ἀχαιοῖς.<br/>
σοὶ δὲ θεοὶ τῶνδ' ἀντὶ χάριν μενοεικέα δοῖεν.</ruby>

<ruby><rtc lang="grc" translate="no">ὣς φάτο, Πηλεί̈δης δὲ πολὺν καθ' ὅμιλον Ἀχαιῶν<br/>
ᾤχετ', ἐπεὶ πάντ' αἶνον ἐπέκλυε Νηλεί̈δαο.<br/>
αὐτὰρ ὃ πυγμαχίης ἀλεγεινῆς θῆκεν ἄεθλα:<br/>
ἡμίονον ταλαεργὸν ἄγων κατέδησ' ἐν ἀγῶνι<br/>
ἑξέτε' ἀδμήτην, ἥ τ' ἀλγίστη δαμάσασθαι:<br/>
τῷ δ' ἄρα νικηθέντι τίθει δέπας ἀμφικύπελλον.<br/>
στῆ δ' ὀρθὸς καὶ μῦθον ἐν Ἀργείοισιν ἔειπεν:<br/>
Ἀτρεί̈δη τε καὶ ἄλλοι ἐϋκνήμιδες Ἀχαιοὶ<br/>
ἄνδρε δύω περὶ τῶνδε κελεύομεν, ὥ περ ἀρίστω,<br/>
πὺξ μάλ' ἀνασχομένω πεπληγέμεν: ᾧ δέ κ' Ἀπόλλων<br/>
δώῃ καμμονίην, γνώωσι δὲ πάντες Ἀχαιοί,<br/>
ἡμίονον ταλαεργὸν ἄγων κλισίην δὲ νεέσθω:<br/>
αὐτὰρ ὃ νικηθεὶς δέπας οἴσεται ἀμφικύπελλον.<br/>
ὣς ἔφατ', ὄρνυτο δ' αὐτίκ' ἀνὴρ ἠύ̈ς τε μέγας τε<br/>
εἰδὼς πυγμαχίης υἱὸς Πανοπῆος Ἐπειός,<br/>
ἅψατο δ' ἡμιόνου ταλαεργοῦ φώνησέν τε:<br/>
ἆσσον ἴτω ὅς τις δέπας οἴσεται ἀμφικύπελλον:<br/>
ἡμίονον δ' οὔ φημί τιν' ἀξέμεν ἄλλον Ἀχαιῶν<br/>
πυγμῇ νικήσαντ', ἐπεὶ εὔχομαι εἶναι ἄριστος.<br/>
ἦ οὐχ ἅλις ὅττι μάχης ἐπιδεύομαι; οὐδ' ἄρα πως ἦν<br/>
ἐν πάντεσσ' ἔργοισι δαήμονα φῶτα γενέσθαι.<br/>
ὧδε γὰρ ἐξερέω, τὸ δὲ καὶ τετελεσμένον ἔσται:<br/>
ἀντικρὺ χρόα τε ῥήξω σύν τ' ὀστέ' ἀράξω.<br/>
κηδεμόνες δέ οἱ ἐνθάδ' ἀολλέες αὖθι μενόντων,<br/>
οἵ κέ μιν ἐξοίσουσιν ἐμῇς ὑπὸ χερσὶ δαμέντα.</ruby>

<ruby><rtc lang="grc" translate="no">ὣς ἔφαθ', οἳ δ' ἄρα πάντες ἀκὴν ἐγένοντο σιωπῇ.<br/>
Εὐρύαλος δέ οἱ οἶος ἀνίστατο ἰσόθεος φὼς<br/>
Μηκιστῆος υἱὸς Ταλαϊονίδαο ἄνακτος,<br/>
ὅς ποτε Θήβας δ' ἦλθε δεδουπότος Οἰδιπόδαο<br/>
ἐς τάφον: ἔνθα δὲ πάντας ἐνίκα Καδμείωνας.<br/>
τὸν μὲν Τυδεί̈δης δουρὶ κλυτὸς ἀμφεπονεῖτο<br/>
θαρσύνων ἔπεσιν, μέγα δ' αὐτῷ βούλετο νίκην.<br/>
ζῶμα δέ οἱ πρῶτον παρακάββαλεν, αὐτὰρ ἔπειτα<br/>
δῶκεν ἱμάντας ἐϋτμήτους βοὸς ἀγραύλοιο.<br/>
τὼ δὲ ζωσαμένω βήτην ἐς μέσσον ἀγῶνα,<br/>
ἄντα δ' ἀνασχομένω χερσὶ στιβαρῇσιν ἅμ' ἄμφω<br/>
σύν ῥ' ἔπεσον, σὺν δέ σφι βαρεῖαι χεῖρες ἔμιχθεν.<br/>
δεινὸς δὲ χρόμαδος γενύων γένετ', ἔρρεε δ' ἱδρὼς<br/>
πάντοθεν ἐκ μελέων: ἐπὶ δ' ὄρνυτο δῖος Ἐπειός,<br/>
κόψε δὲ παπτήναντα παρήϊον: οὐδ' ἄρ' ἔτι δὴν<br/>
ἑστήκειν: αὐτοῦ γὰρ ὑπήριπε φαίδιμα γυῖα.<br/>
ὡς δ' ὅθ' ὑπὸ φρικὸς Βορέω ἀναπάλλεται ἰχθὺς<br/>
θίν' ἐν φυκιόεντι, μέλαν δέ ἑ κῦμα κάλυψεν,<br/>
ὣς πληγεὶς ἀνέπαλτ': αὐτὰρ μεγάθυμος Ἐπειὸς<br/>
χερσὶ λαβὼν ὤρθωσε: φίλοι δ' ἀμφέσταν ἑταῖροι,<br/>
οἵ μιν ἄγον δι' ἀγῶνος ἐφελκομένοισι πόδεσσιν<br/>
αἷμα παχὺ πτύοντα κάρη βάλλονθ' ἑτέρωσε:<br/>
κὰδ δ' ἀλλοφρονέοντα μετὰ σφίσιν εἷσαν ἄγοντες,<br/>
αὐτοὶ δ' οἰχόμενοι κόμισαν δέπας ἀμφικύπελλον.</ruby>

<ruby><rtc lang="grc" translate="no">Πηλεί̈δης δ' αἶψ' ἄλλα κατὰ τρίτα θῆκεν ἄεθλα<br/>
δεικνύμενος Δαναοῖσι παλαισμοσύνης ἀλεγεινῆς,<br/>
τῷ μὲν νικήσαντι μέγαν τρίποδ' ἐμπυριβήτην,<br/>
τὸν δὲ δυωδεκάβοιον ἐνὶ σφίσι τῖον Ἀχαιοί:<br/>
ἀνδρὶ δὲ νικηθέντι γυναῖκ' ἐς μέσσον ἔθηκε,<br/>
πολλὰ δ' ἐπίστατο ἔργα, τίον δέ ἑ τεσσαράβοιον.<br/>
στῆ δ' ὀρθὸς καὶ μῦθον ἐν Ἀργείοισιν ἔειπεν:<br/>
ὄρνυσθ' οἳ καὶ τούτου ἀέθλου πειρήσεσθον.<br/>
ὣς ἔφατ', ὦρτο δ' ἔπειτα μέγας Τελαμώνιος Αἴας,<br/>
ἂν δ' Ὀδυσεὺς πολύμητις ἀνίστατο κέρδεα εἰδώς.<br/>
ζωσαμένω δ' ἄρα τώ γε βάτην ἐς μέσσον ἀγῶνα,<br/>
ἀγκὰς δ' ἀλλήλων λαβέτην χερσὶ στιβαρῇσιν<br/>
ὡς ὅτ' ἀμείβοντες, τούς τε κλυτὸς ἤραρε τέκτων<br/>
δώματος ὑψηλοῖο βίας ἀνέμων ἀλεείνων.<br/>
τετρίγει δ' ἄρα νῶτα θρασειάων ἀπὸ χειρῶν<br/>
ἑλκόμενα στερεῶς: κατὰ δὲ νότιος ῥέεν ἱδρώς,<br/>
πυκναὶ δὲ σμώδιγγες ἀνὰ πλευράς τε καὶ ὤμους<br/>
αἵματι φοινικόεσσαι ἀνέδραμον: οἳ δὲ μάλ' αἰεὶ<br/>
νίκης ἱέσθην τρίποδος πέρι ποιητοῖο:<br/>
οὔτ' Ὀδυσεὺς δύνατο σφῆλαι οὔδει τε πελάσσαι,<br/>
οὔτ' Αἴας δύνατο, κρατερὴ δ' ἔχεν ἲς Ὀδυσῆος.<br/>
ἀλλ' ὅτε δή ῥ' ἀνίαζον ἐϋκνήμιδας Ἀχαιούς,<br/>
δὴ τότε μιν προσέειπε μέγας Τελαμώνιος Αἴας:<br/>
διογενὲς Λαερτιάδη πολυμήχαν' Ὀδυσσεῦ<br/>
ἤ μ' ἀνάειρ', ἢ ἐγὼ σέ: τὰ δ' αὖ Διὶ πάντα μελήσει.</ruby>

<ruby><rtc lang="grc" translate="no">ὣς εἰπὼν ἀνάειρε: δόλου δ' οὐ λήθετ' Ὀδυσσεύς:<br/>
κόψ' ὄπιθεν κώληπα τυχών, ὑπέλυσε δὲ γυῖα,<br/>
κὰδ δ' ἔβαλ' ἐξοπίσω: ἐπὶ δὲ στήθεσσιν Ὀδυσσεὺς<br/>
κάππεσε: λαοὶ δ' αὖ θηεῦντό τε θάμβησάν τε.<br/>
δεύτερος αὖτ' ἀνάειρε πολύτλας δῖος Ὀδυσσεύς,<br/>
κίνησεν δ' ἄρα τυτθὸν ἀπὸ χθονός, οὐδ' ἔτ' ἄειρεν,<br/>
ἐν δὲ γόνυ γνάμψεν: ἐπὶ δὲ χθονὶ κάππεσον ἄμφω<br/>
πλησίοι ἀλλήλοισι, μιάνθησαν δὲ κονίῃ.<br/>
καί νύ κε τὸ τρίτον αὖτις ἀναί̈ξαντ' ἐπάλαιον,<br/>
εἰ μὴ Ἀχιλλεὺς αὐτὸς ἀνίστατο καὶ κατέρυκε:<br/>
μηκέτ' ἐρείδεσθον, μὴ δὲ τρίβεσθε κακοῖσι:<br/>
νίκη δ' ἀμφοτέροισιν: ἀέθλια δ' ἶσ' ἀνελόντες<br/>
ἔρχεσθ', ὄφρα καὶ ἄλλοι ἀεθλεύωσιν Ἀχαιοί.</ruby>

<ruby><rtc lang="grc" translate="no">ὣς ἔφαθ', οἳ δ' ἄρα τοῦ μάλα μὲν κλύον ἠδὲ πίθοντο,<br/>
καί ῥ' ἀπομορξαμένω κονίην δύσαντο χιτῶνας.</ruby>

<ruby><rtc lang="grc" translate="no">
Πηλεί̈δης δ' αἶψ' ἄλλα τίθει ταχυτῆτος ἄεθλα<br/>
ἀργύρεον κρητῆρα τετυγμένον: ἓξ δ' ἄρα μέτρα<br/>
χάνδανεν, αὐτὰρ κάλλει ἐνίκα πᾶσαν ἐπ' αἶαν<br/>
πολλόν, ἐπεὶ Σιδόνες πολυδαίδαλοι εὖ ἤσκησαν,<br/>
Φοίνικες δ' ἄγον ἄνδρες ἐπ' ἠεροειδέα πόντον,<br/>
στῆσαν δ' ἐν λιμένεσσι, Θόαντι δὲ δῶρον ἔδωκαν:<br/>
υἷος δὲ Πριάμοιο Λυκάονος ὦνον ἔδωκε<br/>
Πατρόκλῳ ἥρωϊ Ἰησονίδης Εὔνηος.<br/>
καὶ τὸν Ἀχιλλεὺς θῆκεν ἄεθλον οὗ ἑτάροιο,<br/>
ὅς τις ἐλαφρότατος ποσσὶ κραιπνοῖσι πέλοιτο:<br/>
δευτέρῳ αὖ βοῦν θῆκε μέγαν καὶ πίονα δημῷ,<br/>
ἡμιτάλαντον δὲ χρυσοῦ λοισθήϊ' ἔθηκε.<br/>
στῆ δ' ὀρθὸς καὶ μῦθον ἐν Ἀργείοισιν ἔειπεν:<br/>
ὄρνυσθ' οἳ καὶ τούτου ἀέθλου πειρήσεσθε.<br/>
ὣς ἔφατ', ὄρνυτο δ' αὐτίκ' Ὀϊλῆος ταχὺς Αἴας,<br/>
ἂν δ' Ὀδυσεὺς πολύμητις, ἔπειτα δὲ Νέστορος υἱὸς<br/>
Ἀντίλοχος: ὃ γὰρ αὖτε νέους ποσὶ πάντας ἐνίκα.<br/>
στὰν δὲ μεταστοιχί: σήμηνε δὲ τέρματ' Ἀχιλλεύς.<br/>
τοῖσι δ' ἀπὸ νύσσης τέτατο δρόμος: ὦκα δ' ἔπειτα<br/>
ἔκφερ' Ὀϊλιάδης: ἐπὶ δ' ὄρνυτο δῖος Ὀδυσσεὺς<br/>
ἄγχι μάλ', ὡς ὅτε τίς τε γυναικὸς ἐϋζώνοιο<br/>
στήθεός ἐστι κανών, ὅν τ' εὖ μάλα χερσὶ τανύσσῃ<br/>
πηνίον ἐξέλκουσα παρὲκ μίτον, ἀγχόθι δ' ἴσχει<br/>
στήθεος: ὣς Ὀδυσεὺς θέεν ἐγγύθεν, αὐτὰρ ὄπισθεν<br/>
ἴχνια τύπτε πόδεσσι πάρος κόνιν ἀμφιχυθῆναι:<br/>
κὰδ δ' ἄρα οἱ κεφαλῆς χέ' ἀϋτμένα δῖος Ὀδυσσεὺς<br/>
αἰεὶ ῥίμφα θέων: ἴαχον δ' ἐπὶ πάντες Ἀχαιοὶ<br/>
νίκης ἱεμένῳ, μάλα δὲ σπεύδοντι κέλευον.<br/>
ἀλλ' ὅτε δὴ πύματον τέλεον δρόμον, αὐτίκ' Ὀδυσσεὺς<br/>
εὔχετ' Ἀθηναίῃ γλαυκώπιδι ὃν κατὰ θυμόν:<br/>
κλῦθι θεά, ἀγαθή μοι ἐπίρροθος ἐλθὲ ποδοῖιν.<br/>
ὣς ἔφατ' εὐχόμενος: τοῦ δ' ἔκλυε Παλλὰς Ἀθήνη,<br/>
γυῖα δ' ἔθηκεν ἐλαφρά, πόδας καὶ χεῖρας ὕπερθεν.<br/>
ἀλλ' ὅτε δὴ τάχ' ἔμελλον ἐπαί̈ξασθαι ἄεθλον,<br/>
ἔνθ' Αἴας μὲν ὄλισθε θέων, βλάψεν γὰρ Ἀθήνη,<br/>
τῇ ῥα βοῶν κέχυτ' ὄνθος ἀποκταμένων ἐριμύκων,<br/>
οὓς ἐπὶ Πατρόκλῳ πέφνεν πόδας ὠκὺς Ἀχιλλεύς:<br/>
ἐν δ' ὄνθου βοέου πλῆτο στόμα τε ῥῖνάς τε:<br/>
κρητῆρ' αὖτ' ἀνάειρε πολύτλας δῖος Ὀδυσσεύς,<br/>
ὡς ἦλθε φθάμενος: ὃ δὲ βοῦν ἕλε φαίδιμος Αἴας.<br/>
στῆ δὲ κέρας μετὰ χερσὶν ἔχων βοὸς ἀγραύλοιο<br/>
ὄνθον ἀποπτύων, μετὰ δ' Ἀργείοισιν ἔειπεν:<br/>
ὢ πόποι ἦ μ' ἔβλαψε θεὰ πόδας, ἣ τὸ πάρος περ<br/>
μήτηρ ὣς Ὀδυσῆϊ παρίσταται ἠδ' ἐπαρήγει.<br/>
ὣς ἔφαθ', οἳ δ' ἄρα πάντες ἐπ' αὐτῷ ἡδὺ γέλασσαν.<br/>
Ἀντίλοχος δ' ἄρα δὴ λοισθήϊον ἔκφερ' ἄεθλον<br/>
μειδιόων, καὶ μῦθον ἐν Ἀργείοισιν ἔειπεν:<br/>
εἰδόσιν ὔμμ' ἐρέω πᾶσιν φίλοι, ὡς ἔτι καὶ νῦν<br/>
ἀθάνατοι τιμῶσι παλαιοτέρους ἀνθρώπους.<br/>
Αἴας μὲν γὰρ ἐμεῖ' ὀλίγον προγενέστερός ἐστιν,<br/>
οὗτος δὲ προτέρης γενεῆς προτέρων τ' ἀνθρώπων:<br/>
ὠμογέροντα δέ μίν φασ' ἔμμεναι: ἀργαλέον δὲ<br/>
ποσσὶν ἐριδήσασθαι Ἀχαιοῖς, εἰ μὴ Ἀχιλλεῖ.</ruby>

<ruby><rtc lang="grc" translate="no">ὣς φάτο, κύδηνεν δὲ ποδώκεα Πηλεί̈ωνα.<br/>
τὸν δ' Ἀχιλεὺς μύθοισιν ἀμειβόμενος προσέειπεν:<br/>
Ἀντίλοχ' οὐ μέν τοι μέλεος εἰρήσεται αἶνος,<br/>
ἀλλά τοι ἡμιτάλαντον ἐγὼ χρυσοῦ ἐπιθήσω.</ruby>

<ruby><rtc lang="grc" translate="no">ὣς εἰπὼν ἐν χερσὶ τίθει, ὃ δ' ἐδέξατο χαίρων.<br/>
αὐτὰρ Πηλεί̈δης κατὰ μὲν δολιχόσκιον ἔγχος<br/>
θῆκ' ἐς ἀγῶνα φέρων, κατὰ δ' ἀσπίδα καὶ τρυφάλειαν<br/>
τεύχεα Σαρπήδοντος, ἅ μιν Πάτροκλος ἀπηύρα.<br/>
στῆ δ' ὀρθὸς καὶ μῦθον ἐν Ἀργείοισιν ἔειπεν:<br/>
ἄνδρε δύω περὶ τῶνδε κελεύομεν, ὥ περ ἀρίστω,<br/>
τεύχεα ἑσσαμένω ταμεσίχροα χαλκὸν ἑλόντε<br/>
ἀλλήλων προπάροιθεν ὁμίλου πειρηθῆναι.<br/>
ὁππότερός κε φθῇσιν ὀρεξάμενος χρόα καλόν,<br/>
ψαύσῃ δ' ἐνδίνων διά τ' ἔντεα καὶ μέλαν αἷμα,<br/>
τῷ μὲν ἐγὼ δώσω τόδε φάσγανον ἀργυρόηλον<br/>
καλὸν Θρηί̈κιον, τὸ μὲν Ἀστεροπαῖον ἀπηύρων:<br/>
τεύχεα δ' ἀμφότεροι ξυνήϊα ταῦτα φερέσθων:<br/>
καί σφιν δαῖτ' ἀγαθὴν παραθήσομεν ἐν κλισίῃσιν.</ruby>

<ruby><rtc lang="grc" translate="no">ὣς ἔφατ', ὦρτο δ' ἔπειτα μέγας Τελαμώνιος Αἴας,<br/>
ἂν δ' ἄρα Τυδεί̈δης ὦρτο, κρατερὸς Διομήδης.<br/>
οἳ δ' ἐπεὶ οὖν ἑκάτερθεν ὁμίλου θωρήχθησαν,<br/>
ἐς μέσον ἀμφοτέρω συνίτην μεμαῶτε μάχεσθαι<br/>
δεινὸν δερκομένω: θάμβος δ' ἔχε πάντας Ἀχαιούς.<br/>
ἀλλ' ὅτε δὴ σχεδὸν ἦσαν ἐπ' ἀλλήλοισιν ἰόντες,<br/>
τρὶς μὲν ἐπήϊξαν, τρὶς δὲ σχεδὸν ὁρμήθησαν.<br/>
ἔνθ' Αἴας μὲν ἔπειτα κατ' ἀσπίδα πάντοσ' ἐί̈σην<br/>
νύξ', οὐδὲ χρό' ἵκανεν: ἔρυτο γὰρ ἔνδοθι θώρηξ:<br/>
Τυδεί̈δης δ' ἄρ' ἔπειτα ὑπὲρ σάκεος μεγάλοιο<br/>
αἰὲν ἐπ' αὐχένι κῦρε φαεινοῦ δουρὸς ἀκωκῇ.<br/>
καὶ τότε δή ῥ' Αἴαντι περιδείσαντες Ἀχαιοὶ<br/>
παυσαμένους ἐκέλευσαν ἀέθλια ἶσ' ἀνελέσθαι.<br/>
αὐτὰρ Τυδεί̈δῃ δῶκεν μέγα φάσγανον ἥρως<br/>
σὺν κολεῷ τε φέρων καὶ ἐϋτμήτῳ τελαμῶνι.<br/>
αὐτὰρ Πηλεί̈δης θῆκεν σόλον αὐτοχόωνον<br/>
ὃν πρὶν μὲν ῥίπτασκε μέγα σθένος Ἠετίωνος:<br/>
ἀλλ' ἤτοι τὸν ἔπεφνε ποδάρκης δῖος Ἀχιλλεύς,<br/>
τὸν δ' ἄγετ' ἐν νήεσσι σὺν ἄλλοισι κτεάτεσσι.<br/>
στῆ δ' ὀρθὸς καὶ μῦθον ἐν Ἀργείοισιν ἔειπεν:<br/>
ὄρνυσθ' οἳ καὶ τούτου ἀέθλου πειρήσεσθε.<br/>
εἴ οἱ καὶ μάλα πολλὸν ἀπόπροθι πίονες ἀγροί,<br/>
ἕξει μιν καὶ πέντε περιπλομένους ἐνιαυτοὺς<br/>
χρεώμενος: οὐ μὲν γάρ οἱ ἀτεμβόμενός γε σιδήρου<br/>
ποιμὴν οὐδ' ἀροτὴρ εἶσ' ἐς πόλιν, ἀλλὰ παρέξει.</ruby>

<ruby><rtc lang="grc" translate="no">ὣς ἔφατ', ὦρτο δ' ἔπειτα μενεπτόλεμος Πολυποίτης,<br/>
ἂν δὲ Λεοντῆος κρατερὸν μένος ἀντιθέοιο,<br/>
ἂν δ' Αἴας Τελαμωνιάδης καὶ δῖος Ἐπειός.<br/>
ἑξείης δ' ἵσταντο, σόλον δ' ἕλε δῖος Ἐπειός,<br/>
ἧκε δὲ δινήσας: γέλασαν δ' ἐπὶ πάντες Ἀχαιοί.<br/>
δεύτερος αὖτ' ἀφέηκε Λεοντεὺς ὄζος Ἄρηος:<br/>
τὸ τρίτον αὖτ' ἔρριψε μέγας Τελαμώνιος Αἴας<br/>
χειρὸς ἄπο στιβαρῆς, καὶ ὑπέρβαλε σήματα πάντων.<br/>
ἀλλ' ὅτε δὴ σόλον εἷλε μενεπτόλεμος Πολυποίτης,<br/>
ὅσσόν τίς τ' ἔρριψε καλαύροπα βουκόλος ἀνήρ,<br/>
ἣ δέ θ' ἑλισσομένη πέτεται διὰ βοῦς ἀγελαίας,<br/>
τόσσον παντὸς ἀγῶνος ὑπέρβαλε: τοὶ δὲ βόησαν.<br/>
ἀνστάντες δ' ἕταροι Πολυποίταο κρατεροῖο<br/>
νῆας ἔπι γλαφυρὰς ἔφερον βασιλῆος ἄεθλον.</ruby>

<ruby><rtc lang="grc" translate="no">αὐτὰρ ὃ τοξευτῇσι τίθει ἰόεντα σίδηρον,<br/>
κὰδ δ' ἐτίθει δέκα μὲν πελέκεας, δέκα δ' ἡμιπέλεκκα,<br/>
ἱστὸν δ' ἔστησεν νηὸς κυανοπρῴροιο<br/>
τηλοῦ ἐπὶ ψαμάθοις, ἐκ δὲ τρήρωνα πέλειαν<br/>
λεπτῇ μηρίνθῳ δῆσεν ποδός, ἧς ἄρ' ἀνώγει<br/>
τοξεύειν: ὃς μέν κε βάλῃ τρήρωνα πέλειαν,<br/>
πάντας ἀειράμενος πελέκεας οἶκον δὲ φερέσθω:<br/>
ὃς δέ κε μηρίνθοιο τύχῃ ὄρνιθος ἁμαρτών,<br/>
ἥσσων γὰρ δὴ κεῖνος, ὃ δ' οἴσεται ἡμιπέλεκκα.</ruby>

<ruby><rtc lang="grc" translate="no">ὣς ἔφατ', ὦρτο δ' ἔπειτα βίη Τεύκροιο ἄνακτος,<br/>
ἂν δ' ἄρα Μηριόνης θεράπων ἐὺ̈ς Ἰδομενῆος.<br/>
κλήρους δ' ἐν κυνέῃ χαλκήρεϊ πάλλον ἑλόντες,<br/>
Τεῦκρος δὲ πρῶτος κλήρῳ λάχεν: αὐτίκα δ' ἰὸν<br/>
ἧκεν ἐπικρατέως, οὐδ' ἠπείλησεν ἄνακτι<br/>
ἀρνῶν πρωτογόνων ῥέξειν κλειτὴν ἑκατόμβην.<br/>
ὄρνιθος μὲν ἅμαρτε: μέγηρε γάρ οἱ τό γ' Ἀπόλλων:<br/>
αὐτὰρ ὃ μήρινθον βάλε πὰρ πόδα, τῇ δέδετ' ὄρνις:<br/>
ἀντικρὺ δ' ἀπὸ μήρινθον τάμε πικρὸς ὀϊστός.<br/>
ἣ μὲν ἔπειτ' ἤϊξε πρὸς οὐρανόν, ἣ δὲ παρείθη<br/>
μήρινθος ποτὶ γαῖαν: ἀτὰρ κελάδησαν Ἀχαιοί.<br/>
σπερχόμενος δ' ἄρα Μηριόνης ἐξείρυσε χειρὸς<br/>
τόξον: ἀτὰρ δὴ ὀϊστὸν ἔχεν πάλαι, ὡς ἴθυνεν.<br/>
αὐτίκα δ' ἠπείλησεν ἑκηβόλῳ Ἀπόλλωνι<br/>
ἀρνῶν πρωτογόνων ῥέξειν κλειτὴν ἑκατόμβην.<br/>
ὕψι δ' ὑπὸ νεφέων εἶδε τρήρωνα πέλειαν:<br/>
τῇ ῥ' ὅ γε δινεύουσαν ὑπὸ πτέρυγος βάλε μέσσην,<br/>
ἀντικρὺ δὲ διῆλθε βέλος: τὸ μὲν ἂψ ἐπὶ γαίῃ<br/>
πρόσθεν Μηριόναο πάγη ποδός: αὐτὰρ ἣ ὄρνις<br/>
ἱστῷ ἐφεζομένη νηὸς κυανοπρῴροιο<br/>
αὐχέν' ἀπεκρέμασεν, σὺν δὲ πτερὰ πυκνὰ λίασθεν.<br/>
ὠκὺς δ' ἐκ μελέων θυμὸς πτάτο, τῆλε δ' ἀπ' αὐτοῦ<br/>
κάππεσε: λαοὶ δ' αὖ θηεῦντό τε θάμβησάν τε.<br/>
ἂν δ' ἄρα Μηριόνης πελέκεας δέκα πάντας ἄειρε,<br/>
Τεῦκρος δ' ἡμιπέλεκκα φέρεν κοίλας ἐπὶ νῆας.</ruby>

<ruby><rtc lang="grc" translate="no">αὐτὰρ Πηλεί̈δης κατὰ μὲν δολιχόσκιον ἔγχος,<br/>
κὰδ δὲ λέβητ' ἄπυρον βοὸς ἄξιον ἀνθεμόεντα<br/>
θῆκ' ἐς ἀγῶνα φέρων: καί ῥ' ἥμονες ἄνδρες ἀνέσταν:<br/>
ἂν μὲν ἄρ' Ἀτρεί̈δης εὐρὺ κρείων Ἀγαμέμνων,<br/>
ἂν δ' ἄρα Μηριόνης, θεράπων ἐὺ̈ς Ἰδομενῆος.<br/>
τοῖσι δὲ καὶ μετέειπε ποδάρκης δῖος Ἀχιλλεύς:<br/>
Ἀτρεί̈δη: ἴδμεν γὰρ ὅσον προβέβηκας ἁπάντων<br/>
ἠδ' ὅσσον δυνάμει τε καὶ ἥμασιν ἔπλευ ἄριστος:<br/>
ἀλλὰ σὺ μὲν τόδ' ἄεθλον ἔχων κοίλας ἐπὶ νῆας<br/>
ἔρχευ, ἀτὰρ δόρυ Μηριόνῃ ἥρωϊ πόρωμεν,<br/>
εἰ σύ γε σῷ θυμῷ ἐθέλοις: κέλομαι γὰρ ἔγωγε.</ruby>

<ruby><rtc lang="grc" translate="no">ὣς ἔφατ', οὐδ' ἀπίθησεν ἄναξ ἀνδρῶν Ἀγαμέμνων:<br/>
δῶκε δὲ Μηριόνῃ δόρυ χάλκεον: αὐτὰρ ὅ γ' ἥρως<br/>
Ταλθυβίῳ κήρυκι δίδου περικαλλὲς ἄεθλον.</ruby>
